belki yeri ve zamanı değil bunca acının içinde ama konuşamadıklarımı yazmak istedim sadece. ben doğma büyüme adanalıyım, evim yurdum, ailem adana'da. baba tarafım antakyalı, kimliğimde antakya yazmasını bile sevdim ben. uzun bir süre, bugün depremden etkilenen şehirlerde çalıştım. insanını ayrı, kendisini ayrı sevdiğim antakyam, o güzel insanları da içine alıp yok olup gitti. sevdiğim, özlediğim her şey geri gelmemek üzere gitti. liwan otel, saray caddesi, uzun çarşı, sultan sofrası, asi'nin kenarından yürüyüp gittiğim halamın evi, harbiye, samandağ ve sevdiğim daha nice şey artık yok. o sıcak, gülen gözlerin olduğu yer şimdi sadece acıyla dolu. evet, çoğu yakınımıza ulaştık şanslıyız ama seslerinde o kadar çok acı var ki, yaşamak böyle bir şey mi emin değilim. yeniden inşa edecek, gözleri daha da para için ışıldayan müteahhitler ama yeniden antakya olmayacak orası. tarihi binaları, şehri güzel yapan insanları, dokusu olmayacak bir daha. bunca insan ne yapacak, nerde yatacak, çocuklar nerde ve nasıl okuyacak, ne ile geçinecek bilmiyorum. açgözlülükle yapılan mezarlar, onlara verilen izinler, afetten sonra verilen tüm geç kararlar, arama kurtarmanın en kritik ilk 24 saatinde hiç olamayan görevliler...kendi akrabasını, eşini, dostunu kendi çıkarmak zorunda kaldı bu insanlar. defin için izin verilmedi, cenazelerle arabada gezdiler. benden, bizlerden büyük devletlerin, şirketlerin olduğu bu dünyada, üç kuruşumuzla birbirimize yetmeye çalıştık. sırf bir haber uğruna, "sesimi duyan var mı?" diye enkaz altındakine seslenip, cevap geldi mi emin olmak için kameramandan onay bekleyen muhabir gördük. nasıl atlatacağız bunları hep birlikte bilmiyorum. artık bakmak istemiyorum sosyal medyaya, uyuyamıyorum, yemek yiyemiyorum, başımın üstündeki çatıdan utanıyorum. ama sanki bakmadığım her haber ordaki insanları geride bırakmak gibi hissettiriyor. her şey bambaşka olabilirdi. bir sonraki depremde ya da afette bu cümleyi tekrar kurmamak dileğim artık.