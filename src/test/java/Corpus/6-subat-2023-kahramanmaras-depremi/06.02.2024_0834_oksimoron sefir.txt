öğrendiğim ilk anda kanımın donduğunu hatırlıyorum. bir anda koşuşturmacanın içinde bulmuştum kendimi, zira akrabalarımın bir kısmı orada yaşıyordu. aslında mesele aile bağları vs. değildi. enkaz altındaki insanları, hayvanları, hatta yıkılan binalardan caddelere saçılmış oyuncakları görünce bile darma duman olmuştum. mümkün olan en kısa zamanda olay yerine gidip kamptaki akrabalarımı ziyaret etmiştim. gözümün önünden gitmeyen sekans ise, gittiğim köylerden birinde, bir çocuğun bana gülümsemesi olmuştu. o soğukta sadece galatasaray forması vardı üstünde ve bana; “abi biliyor musun, ben hiç korkmadım ki” demişti. çocuğu bağrıma bastım, ama neredeyse kemiklerini kıracaktım. o kıyametin içindeki yıkılmayan çocukluğunun cesaretine sarılmak istedim aslında. ülkemizde o çocuk gibi her şeye rağmen gözündeki ışığı koruyan, hayallerine, ümitlerine sarılan çok güçlü gençlerimiz varken, onların renklerini partallaştıran siyasileri gördükçe dağları yırtasım geliyor. ne kadar ders çıkardık ve buna mukabil ne derece tedbir aldık, bilmiyorum. zaten ülkemizin yazgısında hep bir bilinmezlik var. yitirdiğimiz her hayatın sorumlularının gün yüzü görmemesini ve sahip çıkmamız gereken her çocuğun, her canın güzel günlere olan inançlarını yeşertmemizi diliyorum.