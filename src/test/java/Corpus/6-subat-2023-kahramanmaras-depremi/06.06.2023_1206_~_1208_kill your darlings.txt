içimi acıtan çok şey oldu bu depremle. oradaki insanların yaşadıkları, kayıpları, çaresizlikleri ben dahil gördüğüm bütün insanlar üzerinde inanılmaz bir üzüntüye sebep oldu. adaletsizliğe karşı çıktık, nasıl yardım edebiliriz diye kendi kendimizi yedik. yapılan yardımların, çıkarılan seslerin hepsi cürmü kadar yere sirayet edebildi. yine de yaptık, insan olduğumuzdandı hepsi. hümanist değilim ben, hiç öyle hissetmedim kendimi yalan atamam. insanım ama ben, bundan çok eminim. seçim sonrasında oradan gelen oy oranları üzerine bu felaketi yaşamış insanlara söylenilenler, yapılanlar beni çok korkuttu. bir muhalif olarak aklımın ucundan bile geçmeyen şeyleri okumak, duymak kanımı dondurdu. “iyilik” yapmak böyle bir şey mi? karşılığını düşünmek, size borçlu olduklarını hissettirmek “iyilik” mi? ya da o dönemde yaptığınız şeyin adı iyilik miydi gerçekten? esas sorumluları eleştirmek, buna ses çıkarmak, hak aramak, belki de “nasıl ya?” diye anlam verememek çok normal geliyor bana. ama bireysel olarak yardım ettiğiniz insanlara, belki de hayattaki bütün tanıdıklarını o binaların altında bırakan insanlara hakaretler edemezsiniz. keşke hiç yardım etmeseydiniz siz.