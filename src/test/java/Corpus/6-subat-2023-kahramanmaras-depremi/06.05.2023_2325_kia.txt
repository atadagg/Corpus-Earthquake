biz bütün depremlere 8. kattaki evimizde yakalandık, oğluma sarılıp burası son nokta dediğimi hatırlıyorum, sonrasında yaşadıklarımızdan ise bahsetmekten hicap duyuyorum, insanlar bunca acıyı yaşamışken. daha sonra afet bölgesine dahil edilen niğde'de boşaltılan ve kontrollü yıkılan bir çok ağır hasarlı bina var, deprem bölgesine yakın nispeten güvenli bir il olması sebebiyle fazlasıyla göç aldı. size durumu anlamanız için geçtiğimiz bayram dinlediğimiz bir aileyi anlatmak istiyorum. karı koca saatlerce enkazda kalıyorlar, ikisi de sağ çıkartılıyor, kadının kafasının bir bölümünde saç derisi yok. eşi ile uyurken yakalanıyorlar, kadın eşine acıdan yalvarıyor onu öldürmesi için, adamcağız boğmaya çalışıyor ama gücü yetmiyor. kadın kafasını defalarca kez betona vuruyor ölmek için. bunu hayal edebiliyor musunuz? buna aklınız eriyor mu? saatlerce saatlerce ölmeye çalışıyorsun, yanında eşin, yan odada sesi gelmeyen çocuğun. maraşta yüzlerce cenaze gören savcıdan, enkazlara bırakılan numaralardan, göbek bağı düşmemiş bebeklerden, günler sonra kimsenin aramadığı enkazda bulunan naaşlardan bahsetmeyeceğim. depremden etkilenen yurttaşlarımın daha fazla yaralarını kanatmak istemem.ama şunu bilin, insanların ne yaşadığına dair en ufak bir fikrimiz bile yok, empati falan her şey yalan. bir gün başınıza bir afet gelirse bu ülkenin fazlasıyla yalnız bir vatandaşı olduğunuzu ve haber bültenlerinde sadece yükselen bir sayıya dahil olacağınızı iyi bilin. 2021 yılında ormanlar cayır cayır yanarken, köylülerimiz kendi imkanları ile yangını söndürürken bu çaresizliği tanımıştık ilk. termik santralde durdurulan yangının son durak yeri anneannemin köyüydü ve bizler yüzlerce zeytin arkadaşımızı yitirdik, kimi ailenin tek geçim kaynağı olan. kimse yoktu, hiç kimse. çocukluğumuzdan hatırladığım yangınları söndürmede ilk sırada yer alan asker bile yoktu. evde üç küçük çocukla ateş evimize yaklaşırsa nereden yarımadadan kaçabiliriz planı yaptığımızı, hayvanları nasıl tahliye edeceğimizi düşündüğümüzü, o cehennem sıcağını hiç unutmadım. bu kadar yalnız kaldığımız, bu topraklarda yaşama tutunmak için bunca çaba harcadığımız için çok üzgünüm. dilerim tüm iller bu sefer doğru şekilde yeniden eski ihtişamına kavuşsun.not: deprem bölgesinde hava çok sıcak, insanların ciddi miktarda yazlık kıyafet yardımına ihtiyaçları olduğunu bu entry vesilesiyle hatırlatmak isterim.