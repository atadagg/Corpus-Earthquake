bir kavanozun içine su doldurun, kapağını kapatın ve oldukça hızlı bir şekilde aralıksız çalkalayın. maraş'ta evin içinde hissettiğim şey tam olarak buydu. karanlıktı ve etrafıma inanamaz gözlerle bakıyordum. evin o şekilde sallanmasına inanamıyordum. o an düşünebildiğim tek şey evin yıkılacağı oldu. bu sarsıntıya hiçbir ev dayanamaz diye düşündüm. deprem anında yıkılmayacaktı belki ama deprem durduktan sonra en fazla birkaç dakika dayanır diye düşündüm. duvarlarda herhangi bir çatlama, patlama olmamasına, kitaplığım devrilmemesine rağmen evin yıkılacağına inandım. o an buraya kadarmış diye düşünüyorsunuz. her şey bitti... eşiniz, çocuğunuz, hep birlikte çaresizsiniz. kaçacak yeriniz yok. bir yandan eşinizle çocuğunuzu korumaya çalışıyor, bir yandan da dua ediyorsunuz. allah'ım yardım et, yardım et... kulağıma gelen cümlelerim buydu. sonrasında deprem durdu ama hala evin yıkılabileceğini düşünüyordum. hani videolarda görüyoruz ya, bina duruyor duruyor, sonra bir anda iniyor. kafamda hep o görüntü vardı. fakat bir yandan da evde hiçbir yıkılma, patlama falan yoktu. bilgisayarım bile devrilmemiş ki oldukça saçma bir sehpanın üzerinde duruyordu. o bir umut oldu açıkçası. hemen üzerimize kalın bir şeyler giymeye başladık. biz hepimiz hazırlandık ama iki tane kuşumuz vardı. onları geride bırakamazdık. tam onları hazırlamaya başlamıştım ki ev yeniden sallanmaya başladı. ayakta duramıyorsunuz, resmen sağa sola yalpalıyorsunuz. ne kadar sürdü bilmiyorum ama durur durmaz hemen kuşları ve hazırladığımız çantayı kaptığımız gibi dışarı fırladık. aşağı inip arabaya bindiğimizde ortalık mahşer alanı gibiydi. kıyamet desem abartmış olmam açıkçası. herkes yakınlarına ulaşmaya çalışıyordu. bulunduğumuz ilçede yıkılan pek bina yoktu ve bu bana umut vermişti ama meğerse diğer merkez ilçe perişan olmuş. biz bunu sonrasında öğrendik. telefonlar çekmiyor, kimseye ulaşamıyorsunuz, trafik keşmekeş... sonrasında öğrendiğiniz kayıplar... yazılacak daha çok şey var ama diyebileceğim tek şey böyle bir felaketi allah kimseye yaşatmasın. hepimizin başı sağ olsun. yüreklerimizdeki acı hala ilk günkü gibi, psikolojimiz de pek iyi değil ama sağlam durmaya çalışmaktan başka çaremiz yok galiba. ve evet, asla unutmayacağız...