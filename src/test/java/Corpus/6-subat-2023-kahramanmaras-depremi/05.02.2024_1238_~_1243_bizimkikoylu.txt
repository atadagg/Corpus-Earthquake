2023' ün ağustos ayında yıllar sonra hayatımın bir kaç yılının geçtiği şehir olan adıyaman' a gittim. görenler bilir; atatürk bulvarında şehrin sembolü olan 45-50 yıllık bir saat kulesi var. o saat kulesi 04:17'yi gösteriyordu... belki yarım saat oraya baktım; boğazım düğümlendi, boğulacak gibi oldum, ağlayamadım.. enkazların çoğu henüz kaldırılmamıştı; arkadaşlarımın birçoğunu aileleriyle birlikte orda, o depremde kaybettim. kaldığım evin, yurdun, yıllarca yürüdüğüm sokakların enkazını gördüm. bir insanın elinden alamayacağınız tek şey anılarıdır derler ya hani; yalan! ben orda anılarımı da kaybettim. memleketime döndükten sonra saatlerce ağladım.van depremini de yaşamış biri olarak 6 şubat ve deprem kelimelerini gördüğüm her yerde hâlâ boğazım düğümleniyor, 50 derece güneşin altında bile olsam hâlâ üşüyorum, hâlâ içecek su bulamıyorum, hâlâ ayaklarım buz kesiyor. en acı ölüm şekli nedir diye sorsalar hâlâ 'depremde ölmektir' derim. diri diri mezara girmektir çünkü. ve hâlâ bu ülkenin en büyük gerçeği nedir diye sorsalar 'depremdir' derim. ve hâlâ bu ülkenin ders alamadığı, yaralarını sarmaktan en aciz olduğu şey nedir diye sorsalar yine 'depremdir' derim...