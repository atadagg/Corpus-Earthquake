az önce bir arkadaşımın daha vefat haberini gördüm. şu an tanıdıklarından, yakınlarından kimler hayatını kaybetti diye sorsanız bir çırpıda sayamam. durum o denli vahim. iz bırakacak yara olacak bunlar, izi geçtim belki de kanaması durmayacak olan bir yara. mesela bugün bir vefat listesi aldım. benim adım da geçiyor o listede. şaşırdım, sonra telefonlar gelmeye başladı “korkuttun bizi” temalı. durum o denli vahim, o kadar çok ölen var ki isim benzerliği yaşamak çok muhtemel. mesela on dakika önce yine deprem oldu, tedbir alırken sevdiklerimizi düşündük biz. aramaya, aranmaya, uyumaya korkar olduk. üşümesek bile yorganı, pikeyi kat kat üzerimize örttük, bir tık psikolojik rahatlık versin diye. paranoya olduk, panik atak olduk. evet durum çok vahim, pickup'ların arkasında battaniyeye sarılı cenazeler, enkaz başında çaresiz yüzler gördük. koca koca adamların hüngür hüngür ağladığını, enkazı çıplak elleriyle kazımaya çalışan kan revan eller gördük. yazacak çok şeyim var. daha fazla kendimi ve okuyanı boğmak istemiyorum. gamsız olayım diyorum, olacağına varır diyorum, unutuyorum bir süre ama bir sarsıntı ile tekrar hatırlatıyor kendini bu facia. bazen de beynimizde, ruhumuzda, kalbimizde bir sarsıntı oluyor.. bedenen değil de ruhen kaybettiğin, gömdüğün bir sevgiliyi hatırlatıyor. belki bir daha eve giremem diyerek yanına almaya çalıştığın hatırası olan zarif ve tontiş birer kalp çizili kitabı veren sevgilini. defaatle dediğim gibi durum gerçekten çok vahim.