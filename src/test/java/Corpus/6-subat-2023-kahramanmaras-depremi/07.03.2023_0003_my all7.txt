depremin üstünden 1 ay geçti. ve ben ancak fırsat buluyorum yazmak için. halen şoktayım. 18 yıldır kahramanmaraş'ta yaşıyorum. bugüne kadar yaşadığım en büyük deprem 1998 adana ceyhan depremiydi. 6.3 büyüklüğündeydi. ben onu büyük deprem sanıyordum. her neyse. yıllardır maraşta bir deprem bekleniyordu. bizler için asla sürpriz olmadı bu. yıllardır gerek afad deprem tatbikatları olsun, gerek hocalarımızın deprem seminerleri olsun, olacakların farkındaydık. ama kimse bu kadarını beklemiyordu. 5 şubat akşamı hepimiz son kez evlerimizde, yataklarımızda uyuduk. sabah 4.17'de korkunç bir depreme uyandık. odamızdan koridora zor çıktık. 9 yaşındaki oğlum da aynı şekilde koridora koştu. eşim ben ve oğlum, koridorda depremin bitmesini bekledik. şimdi bitecek şimdi bitecek cümlesini kaç kez tekrar ettim bilmiyorum. 45 saniye sonra deprem şiddetini daha da arttırdı. allahım neden bitmiyor bu diye düşündüm sürekli. aklım annemlerde kalan diğer oğlumda bir yandan. onlara bir şey olmuştur düşüncesi. derken yaklaşık 2 dakikanın sonunda deprem durdu. hemen oğluma ayakkabını giy montunu giy dedim. çantamı almaya koştum. üstümü hızlıca değiştim. derken tekrar bir deprem. bu sefer 6.6 büyüklük. artık onun bitmesini beklemeden evden dışarı attık kendimizi. evimiz 11.kat. aşağı indik. ortalık mahşer yeri. ağlayan. bağıran. kusan. trafik anında kilit. baktık arabayla çıkmak mümkün değil. koşarak annemlere gittik. eşim önde, ben ve küçük oğlum arkada. çok şükür onlar da iyiler. arabalara bindik. hemen kardeşime mesaj attım biz iyiyiz dedim. ankara'da kardeşim. ve lanet turkcell bir daha çekmedi. biz akşama kadar görüşemedik bir daha kardeşim ile. arabalara bindik. sakin bir yer bulduk park ettik. hava nasıl soğuk. nasıl yağmur yağıyor. ortalık aydınlanınca felaketi anladım. en sağlam dediğimiz binalar bile yıkılmıştı. insanlar enkaz başında çaresiz yağmur altında bekliyordu. o manzarayı ömrümün sonuna kadar unutamam. biraz kendimize gelince ankara'ya gitmeye karar verdik. ama maraşın çıkış yollarının da iptal olacağı kimin aklına gelirdi. adana yoluna girdik. otobanı kapatmışlar. viyadük hasar görmüş. nurdağı yoluna girdik. nurdağında diyebilirim ki ayakta kalan bina yok. nurdağı yok olmuş. baktık trafik asla ilerlemiyor. 4 saat arabada mahsur kaldık. o arada da elbistan depremi oldu. sonunda pes ettik geri döndük. arabada sabahladık. tüm kış maraşa yağmayan kar. o gece hiç durmadan yağdı. ertesi gün benzin çilesi başladı. şehirde benzin yok. saatlerce benzin sırası bekledik. 15 litre benzin alabildik. kayseri yoluna çıktık. kayseri'ye kadar benzini idare ettik. kayseri'de benzini fulledik. 6 saatlik ankara yolunu tam 12 saatte varabildik. felaketin boyutunu maraş'tan fotoğraflar geldikçe anladım. çarşı dediğimiz yerler tamamen yok olmuştu. tüm özel hastaneler hasar görmüş iptal olmuştu. o kadar çok kişinin ölüm haberini aldım ki. sayısını bilemiyorum artık. depremin 12.günü enkazdan annesinin cenezesini çıkaran arkadaşımı arayıp, gözün aydın falan diyordum artık. o kadar kötüydü herşey. trabzon caddesi yok olmuştu. yıllardır gittiğimiz kafeler, mağazalar, kırtasiyeler, kuaförler, çiçekçiler herşey ama herşey yok olmuştu. yaşadıklarımız bir kabus gibi. ama geçeceğine ve herşeyin düzeleceğine inanmak istiyorum. depremden 1 hafta sonra geldim. her yeri gezdim dolaştım. bir daha eskisi gibi ne zaman oluruz bilmiyorum. bu kadar yaşanılan acı unutulmaz ama alışılır mı bilmiyorum. diyebilirim ki size, bu şehirde herkesin bir yakını öldü. çok ama çok üzgünüm.