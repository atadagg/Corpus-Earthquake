2-3 haftada bir aralıklarla youtube'dan deprem ânı videolarını izliyorum. aynı gece veya sonraki gecelerde rüyama da giriyor, ama girsin umurumda değil. insanların o korkusunu, paniğini, "öleceğim!" hissiyatını sanki ben yaşamışım gibi hissetmek istiyorum. öteki türlü, o 2 hafta boyunca tv'den ve twitter'dan takip ettiğimle kalacak ve unutacağım endişesi sarıyor çünkü beni. unutmam, unutamam, unutmamam lazım. o videolarda birden yıkılan binalarda insanlar sabahın 4'ünde belki uyanarak belki uykularında ölüme gittiler, günlerce, haftalarca o enkazların altında, içinde açlıkla, susuzlukla, soğukla mücadele ettiler; haykırdılar, bağırdılar, "ölüyoruz!" dediler. beni onlardan ayıran sadece hayatta kalmış olmam veya oradan çok uzakta bir ilde yaşıyor oluşum olmamalı. oradaki yaşamını kaybeden veya kaybetmeyen depremzedelerden birinin ben olmuş olabileceğim gerçeğini unutursam, yarın öbür gün ben böyle bir âfette ölünce başkası da beni unutur. 200 bin vefatın içindeki tek bir rakam olur giderim. o 1 dakika içinde yüz binlerce insan vefat etti, belki bir o kadarı da ilerleyen günler ve haftalarda vefat etti. o korku dolu 1 dakikayı unutmam, unutamam, unutmayacağım. çünkü o 1 dakikalık süre benim uykumdaki saatlerin içindeki öylesine 1 dakika iken; oradaki yüz binlerce insan için ölümle yaşam arasındaki 1 dakikaydı.bunu unutamam...