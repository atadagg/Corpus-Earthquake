mehmet can ile yollarımızı kesiştiren deprem. gönüllü bir hekim adayı olarak yardımcı olmaya gittiğim hastanenin aciline getirildi hatay'dan mehmet can. enkaz altında kalmıştı. karın bölgesinde delik vardı, sol diz altından itibaren ezilmişti ayağı. maalesef sol ayağı da ters dönmüştü. birkaç yarası daha vardı. acilde karnının içine resmen parmağını soktu genel cerrahi doktoru, ne var ne yok kontrol etmek için. onca acıya rağmen çok kibar davrandı. ailesiyle iletişim kurabilmek için verdiği telefon numarasını koluma yazdım. sonra babasını arayıp bilgilendirdim nerede olduğuna dair, hemen yola çıktılar. mehmet can'ı acilen ameliyata aldılar ama ben cerrahların karnındaki delik için yaptığı ameliyata yetişemedim. gittiğimde ampütasyon için ortopedi doktoru hazırlığa başlayacaktı, hemen ben de katıldım ameliyata. hayatımda girdiğim ve gördüğüm ilk ampütasyon ameliyatı oldu onunki. insan ne garip diyor kesilen bacağı tutarken. yoğun bakıma aldılar sonra. neredeyse her gün ziyaret edip moral vermeye çalıştım. bir gün mental olarak iyi değildi ve ölmesi pahasına yoğun bakımdan çıkmak istedi. neyse ki atlattı o günleri. zaten hem ben hem de ailesi sık sık ziyaret ettik onu. gerçekten zor günler yaşadı. diyalize girmek zorunda kaldı, entübe edildiği zamanlar oldu ama gün geçtikçe genel olarak iyiye gitti durumu.2-3 hafta beraber zaman geçirdik, küçük sırlar paylaştık birbirimizle. bu kadar yakın takip ettiğim birini kendi hastam gibi görmeye başlamıştım açıkçası. sonra başka hastaneye nakledilmesi gerekti ama iletişimi hiçbir zaman koparmadık.hastam diye düşündüğüm insan arkadaşım oldu ve depremden yaklaşık 6 ay sonra proteziyle yürüyerek geldi yanıma. hem beni hem de doktorları ziyaret etti bugün canım benim. onun çok güçlü olduğunu düşünüyorum çünkü yaşadığı zorlukları kendim yaşasam ne kadar kötü günler geçirirdim tahmin bile edemiyorum.bu depremde birçok insan çok şeyini kaybetti. mehmet can annesini, evini ve sol bacağını yitirdi. içinde hala hüzün var biliyorum. özellikle annesi konusunda :( teyzesiyle yaşamaya devam ediyor şimdilerde. zaten önceden de annesi ve teyzesi ile birlikte yaşıyorlarmış. bugün telefon kilit ekranını gördüm, üçünün beraber olduğu fotoğrafı koymuş ekranına. annesini ona geri getirebilmek isterdim. ona değer veriyorum ve mutlu günler yaşamasını istiyorum. o kadar acıdan sonra daha fazla zorluk olmasın hayatında. sağlıklı bir ömür geçirsin.iyi ki varsın ve iyi ki yaşama tutundun mehmet can. başka insanlar da bilsin istedim seni. seni seviyorum, hep gül bugün olduğu gibi