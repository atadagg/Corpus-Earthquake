günlerdir deprem bölgesinde kalan birisi olarak tarihimizin en büyük felaketi için ben de bir kaç kelam etmek isterim. antakya diye bir yer yok, nurdağ ilçesi komple dümdüz, maraş deseniz içler acısı, adıyaman…malatya…en son kendinizi ne zaman çaresiz hissettiğinizi hatırlayın, işte o çaresizlik anınızdan çok daha beter bir durum.yıkılan bir apartman önündeki kaldırımda bari çocuklarının torunlarının ölüleri çıksın diye yaşlı bir amcanın günlerdir beklediği, yeni çekilmiş vesikalığı yıkılan apartmanının önüne asılan bir kız çocuğu fotoğrafı, afad çadırlarında kucağında çorabı dahi olmayan bebeğiyle gelip yığınla dağılmış kıyafetlerin arasında çocuğuna bir çorap bir pijama arayan çaresiz anne…kafasınızı nereye çevirseniz bir dramın olduğu kaos hakim bölgede. kepçe ile enkazdan ölüler çıkarılıyor parçalanmış bedenleri ile. en acısı da ne biliyor musunuz; tüm bunların hepsi unutulacak, talan ve düzbazlık üzerine kurulu bu düzen devam edecek. ancak bu satırları okuyan, tüm haberleri çaresizce izleyen duyarlı insanlarda bu hep bir yara olacak kalacak. alınacak her yeni pahalı kıyafette o çorapsız çocuk gözünüzün önüne gelecek, kırk yılın başında ailenle yediğin o güzel akşam yemeğinde bir anlık duraksama gelecek, -25 derecede dışarıda yatan insanlar gözünün önüne gelecek. sanırım yine sözlükte görmüştüm hangi olay üstüne yazılmıştı tam da hatırlamasam da aynen şöyleydi “bu ülke duyarlı vatandaşlar için yaşanılmaz bir hale geldi” diye.