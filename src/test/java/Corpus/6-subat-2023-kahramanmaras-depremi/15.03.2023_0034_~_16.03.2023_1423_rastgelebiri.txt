beton blokların arasından çıkan o minik cansız bedeninle birlikte ambulansla hastaneye gittiğimizden bu yana tam 33 gün geçti.halbuki, depremi ilk haber aldığımda çöken o binadaki evinizden sadece senin hayatta kalma şansının olduğunu düşünmüştüm. küçücüktün, belki bir boşluğa düşmüş kurtarılmayı bekliyorsundur diye ihtimaller sıralıyordum zihnimde. hatta abin 2 gün sonra sağlıklı bir şekilde çıkarıldığında herkesin umudu daha da artmıştı.olmadı..ekipler beşinci günde sana ulaştıklarında enkaz başında bekleyen en metanetli kişi olarak göründüğümden olsa gerek, yanıma gelen rütbeli bir asker sadece bana vermişti kötü haberi. sıkıştığın yerden tam olarak çıkarılana dek umutları bir kaç saat daha sürsün diye öldüğünü bildiğimi belli etmemiştim askerle konuştuğumu görüp yanımıza gelen annene. askere göz kırpıp, üzerindeki silahın özelliklerine getirmiştim hemen muhabbeti.evdeki herkes kurtuldu ama o minik bedenin sığmamıştı bir yere. 3 yaşında bile değildin ama adeta bir paratoner olup kendini feda etmiştin sanki ailenden kurtarılan 5 kişiye. o kadar küçüktün ki; seni kucağımda, içinde olduğun ceset torbasıyla gömüleceğin mezar yerine taşırken torbanın dörtte üçü ayak uçlarından sarkıp havada uçuşuyordu. birçokları gibi bir tabutun bile olmamıştı kızım.kendimi sevdiremediğim belki de tek çocuktun sen. dokundurmazdın, yüz vermezdin. bana tam alışacak olurdun, uzaklara giderdim. bir sonraki gelişimde maymunluklarıma sil baştan başlardım. portakalın rengi konusunda anlaşamazdık seninle. ama artık kabul ediyorum, dediğin gibi olsun. portakal "tuuncu" değil, "sayı".yavrum, sen gittin ama amcan ölüme karşı her zaman olduğu gibi hissiz, duygusuz. tek damla gözyaşı dökemedim yine. adapte oldum hemen depremin getirdiği o ilkel, çaresiz ortama. haftalar sonra uzaklara, yaşadığım yere döndüğümde günlerce aklıma gelmediğin de oldu. sanki hiç yaşanmamış gibi devam ettim hayatıma. bazı zaman güldüm, eğlendim. ama sakın yanlış anlama, seni sevmediğimden değil belki de olmuş bitmiş şeylere karşı yapılacak bir şey olmadığı düşüncesinde olmamdandı.son olarak, resmi teşhis için konulduğun ambulansla ben gitmiştim hastaneye ama yüzünü açtığımda tanıyamadım seni. bunun için çok özür dilerim senden. emin olamayıp yardım almak zorunda kalmıştım halandan. nasıl da zarar görmüştün. bir de babana sakın gönül koyma, seni son defa göremediği ve cenazene katılamadığı için. yaralıydı, yürüyemiyordu.bak bugün bir şarkı, o tepkisiz, soğukkanlı amcana neler yazdırdı. huzurla uyu yavrucuğum.(bkz: güllerim soldu/@rastgelebiri)