tam bir yıl oldu;babamla herhangi bir konuda atışmayalı... baba oğul sorunlarımız yoktu bizimki daha çok eğlencesine karşılıklı yapılan sohbetti. tam bir yıl oldu annemle iyi kötü şeylerden konuşmayalı. geçen bu zaman içerisinde öğrendim ki ben her şeyimi annemle paylaşıyormuşum. artık kimse ile dertleşmiyorum. tam bir yıl oldu kardeşimi görmeyeli, sarılmayı, benzer konularda şaka yapmayalı. düşünsene sözlük, öyle böyle değil, 28 yıl aynı şeylere güldüğün insan artık yok. gülecek bir şeyi kalmamış gibi oluyor insanın, inanın...iki bayram geçti kimsesiz. bir yıldır aile sofrası kurulmadı. bir hırka, ipli bir gözlük, sürekli pili biten bir kol saati, bir kare fotoğraf bir aile hatırası kalmadı. beton parçaları arasında toprak oldu gitti her şey...bir yıldır karşılaştığım şeyler boğazıma düğümleniyor. bir simit mesela, yemedim bir senedir. çünkü bir simidin yarısı benim kardeşimdi. ilkokuldayken harçlığım bir simit ederdi. yarısını yer, yarısını evde bekleyen kardeşime getirirdim. bir simit adamı ağlatır mı? bırak ağlatmayı içini paramparça eder. ve annemle yediğim son şey bir parça simit... yolculuk esnasında yiyecek onca seçenek varken annemin ısrarı ile aldığımız ve yediğimiz simit. ne zaman simit görsem boğazıma bir şey oturur.bir esnaf lokantasına giripte bir karnıyarık görmek, insanı perişan edermiş. beni etti. ailemin yanına her gittiğimde annem benim için karnı yarık yapardı. hatta kardeşim beni arayıp "abi bu aralar canım karnıyarık çekiyor. buraya gelsene annem yapsın" derdi. elinde tepsi ile taksim'deki esnaf lokantasında hüngür hüngür ağlattı beni bu deprem. bir beşiktaş maçı hala izleyemedim mesela... bir beşiktaş forması gördüğümde bire içim parçalandı. çünkü babama onu beşiktaş stadı'na maça götüreceğime söz vermiştim. sadece havaların biraz ısınmasını beklemek istedik. gidemedik... şimdi yolum bir şekilde stadın o tarafa düşerse yolumu değiştirmeye çalışıyorum. insan stadyumdan saklanmaya çalışır mıymış? evet çalışırmış.doğum günüm yaklaştıkça benim içimi acıtan depremdir. yeni tanıştığın biri doğum gününü sorduğunda cevap verememektir.