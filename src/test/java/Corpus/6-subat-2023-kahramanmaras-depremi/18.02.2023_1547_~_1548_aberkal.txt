amin maalouf’un ortadoğu insanı için söylediği bir söz bana deprem sonrası yaşadıklarımızı özetledi:her şeye üzülen ama hiçbir şeyle ilgilenmeyen insanlar…--kayakta mahsur kalma ve depremi öğrenme anı--depremin olduğu günün öncesi pazar günü arkadaşlarımla davraza kayağa gitmiştik. 15.30’da antalyaya dönmek için bindiğimiz araçlarımızla 01.00 sularında harekete geçebildik. günler öncesinden belli olan kar yağışı ve kayak merkezinde bulunmayan kar küreme ve tuzlama araçları… yine bir ihmal ve koordinasyonsuzluk. bizi yönetenleri eleştirmekten yılmış bir türk genci olarak başka bir noktaya dikkat çekmek istiyorum. bunca ihmalkarlık ve rezalet varken mahsur kalan insanlar da mahsur kalmamıza o kadar katkı sağladılar ki. jandarmalar hiç kimsenin otoparktan çıkmaması için yolu kapattılar. yolda kazalar, yolun ortasında terk edilmiş araçlar ve ciddi buzlanma sebebiyle gidilmemesi gerektiğini, yolda kalınırsa kar küreme araçlarının yolu açışının engelleyeceklerini defalarca söylediler. tüm bunlara rağmen kar küreme araçlarını ve yola çıkan arabaların çekilmesini saatlerce bekledik.evet suçlu olan devlet görevlilerinin ihmalkarlığı. peki uyarılara rağmen yolu tıkayan bizlerin hiç mi suçu yok?yola çıktıktan sonra sabaha karşı 4 gibi antalyanın girişindeydim. evime doğru giderken akrabalarımın bulunduğu whatsapp grubunda deprem olduğu bilgisini aldım. çok şiddetli olmadığını düşünüp devam ettikten sonra 7.8 büyüklüğünde ve merkez üssü annem ve babamın bulunduğu pazarcık olduğunu gördüm. akrabalarımın babama ulaşamadığını görünce bir miktar paniklemeye başladım. babamı aradım. telefonu çalıyordu. hayatımda hiçbir zaman birinin telefonumu açmasını bu kadar uzun süre beklememiştim ve telefonumun açılmasını hiç bu kadar fazla istememiştim. telefonu açan yoktu. 3 defa aradım ama cevap yok. annemi aradım hat düşmüyordu. bu sefer bitti her şey dedim. geçen ay kalp krizi geçiren annem için ucuz kurtulduk derken bu sefer sekemedik, bitti her şey dedim. sonrasında eve geçip hızlıca eşyalarımı hazırladım. eşyalarımı toparlarken twitterda bir çocuk ailemin evinin adresiyle bir tweet atmıştı. dümdüz olmuş bir binanın enkazı, yanında bir kuaförün reklam bayrağı ve bir garaj kapısı. ailem o eve taşınalı çok olmamıştı. evi bir kere gördüğüm için pek hatırlamıyorum ve emin olmak istedim. hemen ikametgah adresime bakıp google mapse girip ev adresimizi yazdım. eşleştirdim fotoğrafları. garaj kapısı aynı, kuaför aynı kuaför. birebir orası olmasına rağmen inanmak istemedim. ablam bir tanıdığını oraya yönlendirmişti yıkıldığını söylediler ama insan inanmak istemiyor.--antalyadan kahramanmaraş pazarcığa yolculuk--aracımla kahramanmaraş pazarcığa doğru yola çıktım. yoldayken babamın enkazdan kurtulduğunu öğrendim. beş saniye telefonla görüşebildim ama hayatımın en duygu yoğunluğu yüksek beş saniyesiydi. annem halen enkaz altındaydı ama telefon etmiş, durumunun iyi olduğunu, arama kurtarma ekiplerini beklediğini söylemişti. nispeten rahatlamış bir moddayken ikinci deprem oldu. ve tekrar tedirgin bir şekilde devam ediyordum. adana’dan itibaren yakıt istasyonları tam doluydu. yakıt alabilmek için bir saatin üzerinde bekledim. o sırada yakıt sırasına kaynamaya çalışan insanlarla kavga ettim. kimsenin işi özel ve acil değilmişçesine dinlediğim yalanlar… ben sessiz kalmadığım için benim arkamdan sıraya kaynamaya devam etmeleri inanılır gibi değil.otobanın bahçe/osmaniye gişelerinden devlet yoluna mecburi çıkış verildi. otobanın devamındaki viyadükler ve tüneller ciddi zarar görmüştü. bu hasarlar devlet yoluyla otobanın yakın olduğu yerlerden görünüyordu. bahçeden çıktıktan sonra başlayan müthiş trafik, kızılaç mevkiinde kontak kapatıp beklenecek hale geldi. akşam 7-8 sıraları. bu sırada annem enkazdan fatih maçoğlu tarafından çıkarılmıştı. tüm siyasilerden nefret etmeme rağmen bu kişinin adını zikretme sebebim; felaketin ilk saatlerinde olay yerine intikal edip bizzat kendisinin enkaz çalışmalarında görev alması. attığı tweetlerde bahsettiği canlı kurtarılan öğretmen kadın da annem oluyor.biraz önce bahsettiğim yol öyle önemli ki; güneydoğuyu, doğuanadolunun güneyini; akdeniz ile bağlayan tek yol. normal şartlarda o bölgelerden ankara-istanbul mevkiine gitmek için dahi primer tercih edilen yoldur. gelecek yardımların adıyaman, gaziantep, diyarbakır, şanlıurfa ve kahramanmaraşa ulaşması için bu yol tek seçenek (kayseri üstü ve doğudan gelecekler hariç). bu arada karşı istikamet de o şehirlerde sağ kalıp aracı olanlar karşı şeritten şehri terk etmek için yola çıkanlar da ciddi sayıdalar.bahsettiğim yol, devlet yolu olduğu için gidiş-geliş iki istikamette emniyet şeritleri dahil altı şerit bulunuyor. adana-antep istikametindeki iki şeriti insanların doldurduğu yetmedi, emniyet şeridini doldurdukları yetmedi, karşı istikametin iki şeridini doldurdukları yetmedi, onların da emniyet şeridini doldurdular. yolda kontak kapatmış afad araçları, yardım tırları, itfaiyeler, ambulanslar… karşıdan gelmeye çalışan arabalarla kafa kafaya duran arabalar… yanlış istikamette durmasına rağmen trafik kilitlendiği için kornaya asılanlar… o kadar rezil bir durum ki. cahilliğimizle bitişimizi izlerken o kadar utandım ki… yüzbinlerce insana yardımın geç gitmesinin en büyük sebebi işte bu.ilk günden helikopterler gidebilirdi, devletin trafik polisi yolları düzenleyebilirdi, ihmalkarlık evet ama yüzlercemizin cehaletinin hiç mi payı yok? normal zamanı geçtim, doğal afet hali varken emniyet şeridini kapatmamamız gerektiğini ,karşı şeridi tamamen kapatırsak trafiğin kitleneceğini düşünememek… çok utanıyorum…--yardım çalışmaları--güç bela kızılaçta(nurdağı) toprak bir boşluk bulup arabayı oraya çekip uyudum. sabah uyandığımda aynı trafik, aynı berbatlık korunuyordu. yola koyuldum ve saatler sonra pazarcıka vardım. annem… babam… yaşadığım şeyleri anlatmaya dilim varmaz… berbat ve bir o kadar güzel… enkazı gördüm. buradan birinin sağ çıkması imkansızken annem ve babam kurtulmuştu. 6 katlı, 12 dairelik binadan sağ kurtulan yalnızca iki kişi, annem ve babam…o günü birlikte geçirdikten sonra ertesi gün ailemi mersine amcamların yanına gönderdim. babam enkazdan kendi imkanlarıyla çıkmış, yoldaki bir kişi babama ayakkabı ve mont vermişti. hava -6 dereceydi o gece. merkez üssü pazarcık olan depremde binlerce yıkık bina varken sadece 3 arama kurtarma ekibi vardı ve yaptığımız birçok çağrı sayesinde annem kurtulmuştu hızlıca.bu yüzden yardıma ihtiyacı olanlara benim bir borcum vardı. hızlıca çalışma arkadaşlarımı topladım antepte. sosyal medyada yardım yapacağımızı duyurduk. deliler gibi yardım ihtiyacı telefonları mesajları geliyordu. özellikle köylere hiçbir şey gitmemişti. üç şirket aracımız malzemeleri marketlerden tedarik edip yollara çıktı. köy yolları o kadar kötüydü ki… asfatlar çatlamış, istimlak duvarları yola doğru devrilmiş, dere köprüleri yıkılmıştı. sadece ulaşabildiğimiz köylere yardımlarımızı ulaştırdık.bu yardımları ben sosyal medyada paylaştıktan sonra onlarca yardım etmek isteyen insan bana mesaj attı. ciddi bir para ve erzak ulaştı elimize ve üç gün boyunda gıda, erzak, hijyen malzemesi, kıyafet, oyuncak vs aklınıza ne geliyorsa araçlara, pikaplara yükleyip bizzat ben ve ekibim yardım gitmeyen köylere birer birer, aile aile dağıttık.bahsetmeden geçemeyeceğim. sosyal medya paylaşımlarım sayesinde onlarca mesaj aldım. bizzat yardım ettiğimi gördükleri için para ve erzak gönderdi insanlar. bu insanların yardımlarının ilgili yerlere ulaştığını görmeleri için de paylaşımlar yaptım. bunların karşılığında şov ve ilgi peşinde olduğumu, yardımın gizli yapılması gerektiğiyle ilgili mesajlar aldım :)bu arada kötüleme için söylemiyorum. destekliyor ve güveniyorum ama sahada gördüğümü söylemek zorundayım. kahramanmaraş ve gaziantepin ilçeleri, köylerine gittim ilk iki gün hiçbir yardım kuruluşunu köylerde özellikle görmedim. üçüncü günü gittiğimizde afad tırları ve araçlarıyla yardım götürmüştü ama ahbapı hiç görmedim. belki başlangıçta logolu metaryelleri yoktu bilemiyorum ama hiç göremedim.afada il dışından deli gibi yardım geliyordu (çadır hariç). şehrin girişinde afada teslim edilecek 14 tır boşaltılmayı ve dağıtılmayı bekliyordu. afadın dağıtım ağı da gayet iyiydi ve bizim kendi araçlarımızla dağıttımız yardım kazanda kaşık gibi kalıyordu. bu yüzden ekibimi afada katılmaya yönlendirdim.--pamukkale sitesi enkazı--yardımları bitirdiğimiz öğle vakitlerinde afad gönüllüsü bir arkadaşım gaziantep merkezde bulunan pamukkale sitesi enkazındaydı. paylaştığı malzeme ihtiyaç listesini gördüm ve şaşırdım açıkçası. gaziantepin ilçeleri, özellikle nurdağı ve islahiye berbat durumdaydı ama merkezinde çok da fazla yıkılmış bina yoktu. sayısını bilmiyorum ama gezdiğim kadarıyla maksimum 10’dur. gaziantep çok büyük bir şehir. türkiyenin en büyük 6. ekonomisine sahip şehrinden bahsediyorum. bu kadar az enkaz varken arkadaşım “acil pamukkale sitesi enkazına inşaat gözlüğü, eldiven maske vs yadım” storysi paylaşıyor. inanılır gibi değil. mümkün olmamalı bu. büyükşehir belediyesi, şehitkamil belediyesi, valilik, devlet kurum müdürlükleri vs gözlük yığmalı oraya. inanılmaz gerçekten. ihmalkarlık ve koordinasyon eksikliği.hızlıca malzemeleri satın aldık ve enkaz alanına götürdük. birçok arama kurtarma ekibi varmış ki ben sadece afadı biliyordum. bizim bulunduğumuz alanda kazakistandan bir ekip ve “anda samsun” ekibi bulunuyordu ki çok disiplinli sağlam bir ekipti. bu malzemelerin kendilerine yeterli sayıda nasıl gelmediğini anlayamadığımı söyledikçe onlar daha şaşırtıcı şeyler anlatıyorlardı. en koordine oldukları günün o gün olduğunu söylüyorlardı. çadırlarının bile çalışmanın 3. günü kurulduğunu söylediler. biz konuştuğumuz sırada bir vatandaştan hibe jeneratör geldi. ekipte jeneratörü kuracak kimse yoktu. sonrasında projeksiyon aydınlatma geldi. yine halktan birileri gelip fişlerini bağlama işlemini yaptı. inanılmaz bir durum vardı gerçekten. bu kadar ekip içerisinde bu düşünülmemişti. ya o insanlar orada olmasa çalışmalar mı aksayacaktı? cevapsız sorular…pamukkale sitesinin yıkılan blokunun farkı bir durumu vardı. binanın ilk üç katını yapan müteahhit batmış, başka bir müteahhit devralmış, üst üç katını o yapmıştı. ilk üç kat tost gibi yere yapışmış, üstteki üç kat ağır hasarlı şekilde durmaya çalışıyordu. ilk 24 saat hiçbir ekip girmeye cesaret edememiş, üst katın yıkılma kararını da verememişti. sonrasında gelen anda samsun ekibi bu enkazı devralıp kendileri girişmeye karar vermişti. tekrar cesaretlerinden dolayı teşekkür ediyorum.konuşmaya devam ederken aç olup olmadıklarını sordum. yemeklerinin olduğunu ve çadırda yediklerini gösterdiler, nedenini sorduğumda bir gün önce yemek yedikleri sırada arkada çalışmaları izleyenlerin gevşek çalıştıklarını, zaman kaybettikleriyle ilgili arbede çıkardıklarını söylediler. bu kavga olana kadar samsundan geldikleri transit aracın içinde uyurken bu arbededen sonra çadırda straforun üstünde uyumaya dinlenmeye başlamışlardı.bu ekipler gönüllü ekipler. hepsinin kendine ait sizin gibi meslekleri var ve hiçbir ücret almadan işini gücünü bırakıp enkaz alanına geliyorlar. para toplayamadıklarında kendi ceplerinden her şeyi alıp yardıma geliyorlar. bu insanlara atılmadık iftira kalmadı. çalışmıyorlar, umursamıyorlar, medyatik olmak için birbirlerini eziyorlar gibi. bu insanların bir çıkarı yok tekrar söylüyorum. iki eğik bina arasındaki enkazda ciddi hayati riskine rağmen çıkarsız çalışan bu ekibe bunların yapılması inanılır gibi değil gerçekten. 10 saniye o tehlikeli enkaz altında duramayacak insanlar, öfkesini enkaz alanına gelen politikacılardan çıkaramayan insanlar, belediyenin, valiliğin kapısına dayanamayan insanlar, kendi canını kendisi kurtarmaya çalışan arama kurtarma ekiplerine kin kusuyordu. mükemmel…o gün sabaha karşı beşe kadar ekibe yardımcı olmaya çalıştım. iki defa hırsızlar çadırdan malzeme çaldıkları için çadırda nöbet de tuttum, malzeme getir-götürü de yaptım. enkazdan çıkarılan cenazeleri ceset torbasında taşıyıp tabutlara da koydum. bunlardan gocunmadım çünkü o insanlar ölmüş ceset yanıbaşındayken o ağır kokuda saatlerce tek parça halinde cesedi çıkarmak için, varsa canlı birisini kurtarmak için saatlerce çalışıyorlar. birilerinin küfür yeme pahasına da olsa bunları yapması gerekiyordu.----polat sitesi enkazı----ertesi gün bu sefer polat sitesinde malzeme ihtiyacı vardı. onun alışverişlerini yapıp oraya gittim. enkaz alanını olaydan önce anlatmalıyım size. gidiş geliş genişçe bir yol. 7 bina yanyana. köşebaşı 1. bina pamukkale sitesinin yıkık enkazı, yanında 3 tane ağır hasarlı bina, yanında polat sitesinin enkazı (yanlış görmediysem 3 yıkık blok vardı). pamukkale sitesinin bulunduğu yerden polat sitesine doğru araçla girmem lazımdı fakat panayır varmışçasına insanlar enkazı izlemek için tüm giriş çıkış yapacak araçların yolunu kapamışlardı. inanılmaz bir cehalet gerçekten. (bu arada enkaz altında yakınları olanlar ilgili alana alınıyordu, izleyenler tamamen seyirci.) bu yüzden kolilerce malzemeyi uzaklara park edip 2 kişiyle birilikte taşımak zorunda kaldık. bu sırada bu enkazlar gaziantepin en değerli bölgelerinden biri olan ibrahimli bölgesindeydi. enkaz altında şehirde görece bilinmiş kişilerin de tanıdıkları vardı. instagramda enkaz altındakilerle ilgili o kadar fazla manipülatif storyler görüyordum ki çıldırmamak elde değildi. insanların duygularıyla, nasıl yalan yanlış bilgilerle oynanıldığını orada gördüm. yakın arkadaşlarımın arkadaşı olan enkaz altında kalmış bir ailenin küçük çocuğunun fotoğrafı sosyal medyada “ben ağlıyorum, ses veriyorum, lütfen elimi bırakmayın” tarzı içerik durmadan storylerde dönüyordu. orda bulunduğum sürede ses analizlerinden olumlu dönüş alınamamıştı halbuki. inanılmazız gerçekten. neden bunu yapıyoruz bilmiyorum.orada bulunduğum son gün suudi arabistandan bir ekip gelmişti. gmc marka suvlarla, jilet gibi çantalarla, üzerinde antenler kablolar mikrofon ışıklandırma bulunan kaskarla gelmişlerdi. bizim anda samsun ekibi de inşaat gözlüğü için story paylaşıyordu. nerede devlet sorusu depremden önce sorulması gereken bir soruyken cevabını enkaz başlarında alıyordum.---final----her şeye üzülen ama hiçbir şeyle ilgilenmeyen insanlar…evet devletin eksikleri, koordinasyonsuzlukları, ihmalkarsızlıkları, denetimsizlikleri vs vardı. onlarca hatalar… en büyük suçlu belli. fakat bizim suçumuzu kim üstüne alacak? yolları tıkayan insanlar… dezenformasyona yol açanlar… hırsızlar… duyarsızlar… harun tekinin bir videosu dönüyordu dün sosyal medyada. şunları söylüyordu 'bu toprağa layık olmayan ne varsa değişecek. biz de değişeceğiz. yöneten de değişecek. burası cumhuriyetin 100. yılında umutsuz ve çaresiz bir yer olmayacak. olamaz. biz haklı öfkemizi yanlış yerlere boca etmeyeceğiz.”harun tekinin bu sözleri balığın ağaca tırmanmasını istemekten farksız. kabul etseniz de etmeseniz de bu millet -otosansürlü devam ediyorum- anlayışlı, bilgili değil. iyi de olmayacak. kaçımız arama kurtarma ekibine sövdükten sonra afada gönüllülük başvurusu yaptı daha iyi, zaman geçirmeden çalışmak adına? biz iyi insanlar değiliz. biz kültürlü, saygılı millet değiliz. biz ne isek başımızdakiler de öyle. biz bilgili değiliz, biz dürüst değiliz, biz anlayışlı değiliz. böyle de olamayacağız. burada yazdıklarıma doğru diyenler; sokağa çöp atanlar. bana hak verenlerin babaları o karşı şeride girip yolu tıkayanlar. bana hak verenlerin dayısı arama kurtarma çadırından demir keseri çalanlar. ve bana hak verenler haksızlara ses çıkaramayanlar, eğitemeyenler, dezenformasyona like ile destek verenler. 6 şubattan sonra hiçbir şey değişmeyeceği gibi bu yazıyı okuduktan sonra da bir şeyler değişmeyecek sizde. çünkü bu kadar okuyabildiysen bunları yapmayanlardansın.maalesef biz her şeye üzüleceğiz ama hiçbir şey ile ilgilenmemeye devam edeceğiz.