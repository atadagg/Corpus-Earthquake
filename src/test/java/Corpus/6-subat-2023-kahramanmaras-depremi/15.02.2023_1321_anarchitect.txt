bir süredir kıbrıs'ta yaşıyorum. geldiğimden beri maçlara, pazarlara, köylere gitmeye, yerel basını takip etmeye çalışıyorum elimden geldiğince. ilk dikkatimi çeken şeylerden biri, gazetelerde herhangi birinin eceli ile ölmesinin bile haber olmasıydı. bunu kıbrıs'lı bir abime sorduğumda bana "burada herkes birbirini tanır. ama en önemlisi insan hayatının çok önemi vardır" demişti. bizim artık çoktan kaybettiğimiz bu değerin verildiğini görmek çok mutlu etmişti. (yıllar önce libya'da şantiyemizde çalışan genç bir libya'lı tatil günü trafik kazasında öldüğünde üzüntüden kahrolmuştum. babası gülerek "biz araplar teker teker öldüğünde üzülmeyiz, 50'şer 50'şer ölünce biraz üzülürüz" dediğinde ise şoka girmiştim.)depremden sonraki haftasonu yine aynı abiyle konuşurken, gazimağusa'lı öğrencileri andık. "biliyor musun, sanki deprem mağusa'da, hatta tüm kıbrıs'ta oldu ve biz o yavrularla beraber enkazın altında kaldık" dedi. büyük bir öfkeyle birlikte inanılmaz bir ıstırap var buradaki herkeste... bunu görmemek mümkün değil. sonra bir haber geldi, 2 gün önce. çok sevdiğim bir arkadaşım, iş için gittiği bölgede bir gece daha kalmaya karar verince depreme yakalanmış ve hayatını kaybetmiş. 2 gündür elim ayağım tutmuyor. yattığı yer incitiyor, biliyorum. ama hissettiklerimi ifade bile edemiyorum. bu acı mı, öfke mi, nefret mi bilmiyorum... söyleyeceğim tek bir şey var; kimse karşıma uzlaşma, barışma, kucaklaşma, helalleşme saçmalıklarıyla gelmesin. sorumlularıyla aramızda kan var.