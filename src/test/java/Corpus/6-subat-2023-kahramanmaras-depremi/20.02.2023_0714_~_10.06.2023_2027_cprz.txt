işbu entry, bilgi içermeyip kişisel anıları kaydetmek için yazılıyor. bilgi için buradaysanız lütfen pas geçiniz. tanım: 6 şubat 2023 sabah 04.18 sularında gerçekleşen on binlerce can alan 7.7 ölçekli depremle ilgili malumatların yazıldığı başlık. fayın üzerinde karşılaştık kendisiyle, antakya'da. bazı arkadaşlar da söylemiş; o anlarda sanki bir bilinci var gibiydi depremin. hışımı, öfkesi, kinci, inatçı karakteriyle betimlenemeyecek kadar korkunç bir şeydi. günler geçtikçe anılarım berraklaşıyor o geceye dair.çok az kişi bahsediyor ama depremin 5-6 dk sonrasında muhtemelen 6.5 büyüklüğünde 35-40 saniye süren bir artçı oldu. o an kabus olmadığını kabullendim belki de. nitekim yazlık şekilde uyuyup +4 derece hava sıcaklığında, zifiri karanlıkta, saatlerce yağmurun altında kıyısından döndüğümüz hipotermi de kabus olmadığına dair her saniye güçlü sinyaller gönderiyordu.günlerce battaniyelere, bezlere sarılı, kağıtlara sarılmış (bazen o bile yarım yamalak) şekilde sokaklarda, caddelerde yattı insanların cansız bedeni. 3-4 yaşındaki çocuğunun ölümünü kabullenemeyen kadının kocasına yalvarır gibi, tehditkar gibi nasıl anlatsam teşbihte hata olmaz; daha doğru betimlemeyle hem en güçlü melek, hem en güçlü şeytan gibi attığı çığlıkları ve yeri göğü delen bakışlarını o caddeden ancak kıyamet siler heralde.bedeninin yarısı kıymaya dönen insanların görüntüsü, belki kilometrelerce ip gibi aralıksız dizilen insanı hipnoz eden cenaze araçlarının görüntüsü, 2 kolunun altında 2 yavrusuna sarılmış şekilde onlarla beraber can veren ibrahim abiyi de silemeyecektir bu şehir. uzun ve kültleşmiş bir dram-gerilim filmi düşünün bu süreç tam olarak buydu.bilenler vardır muhakkak, altınözünden antakya'ya dönerken bazı tepelerde antakya-topboğazı arasını - bilmeyenler için amik ovasının neredeyse tüm uzunluğunu- boydan boya 30-40 km bir hat şeklinde görürsünüz. bir akşam ezanı vakti aynı adlı yolda sağ tarafımda oturan kız arkadaşımın ürkütücü bir sakinlikle söylediği "hepsi ambulans gerçekten" cümlesiyle ufka doğru bakınca gördüğüm yaklaşık 40 km uzunluğundaki mavi flashlar çakan şeridin olduğu sahnede aklıma kazınan anlardan.neredeyse 30 tane öğrencim de bizleri bırakıp ebedi diyarlara uçtular. ahmet abim de öyle, diğer hocalar da öyle, komşularım da öyle binanın karşısındaki kaldırım da 36 saat bir battaniyeye sarılmışımsı şekilde yatan insan da öyle...ara sokaklardan birinde şehrin göbeği olan bir mahallede 360 derece dönüp enkazlardan çıkış bulamadığımda birine sormak için çevreyi tarayıp sokakta yalnız olduğumu anlayınca yaşadığım çaresizlikten başımı eğdiğimde önümde yatan genç kızın cesedini de unutmayacağım muhtemelen. ceset kelimesi hiç yakışmıyor gençlere. çok eğreti duruyor. ama oradaydı, 20 cm önündeydi buz gibi, sanki bir tahta gibi. allah hepsine rahmet eylesin.30 km yolu 9 saatte alırken cenaze arabalarından ya da çevreden yayılan kokuyu normal kabul etmeye başladığımızı fark ettiğim an da garip bir histir.dünyanın ışıklandırılan en eski caddesi diye bilinir evet kurtuluş caddesi, baştan başa moloz yığını kepçeler cadde boyu ip gibi çekmişler kimi tepeler büyük kimileri küçük belki 2 km boyunca dümdüz uzanan bir manzara. eğer insanlara saygısızlık yapmamış olacağımı bilseydim "sanatsaldı" derdim sanırım 12 saat önce karşılaştığım bu görüntü için.allah en nefret ettiğim insana bile yaşatmasın diye düşünmüştüm ilk saatler bu afeti, akabindeyse şokla mı böyle düşünüyorum acaba dedim kendime. kafamda lafın lafı açtığı bu anı, zamana bırak diye kendime nasihat ederek sonlandırmıstım. 15. sabahtayız ve fikrimde bir değişme yok. allah göç edenlere rahmetiyle muamele etsin, kalanlara sabır, aklı koruma gücü versin. daha çok şey var, belki yazmaya devam ederim zaman zaman bu entryi.edit: depremin üzerinden 4 ay geçti. bir süre psikiyatriste gittim faydası oluyordu sanırım ama gitmiyorum bir süredir. bu dönemde bir de ağır trafik kazası geçirdim. çok şükür verilmiş sadakamız varmış. 4 ay sonra halâ o dakikadan ve günlerden çıkaramıyorum zihnimi. herhangi bir binaya girerken nasıl çıkabiliriz planları yapıyorum. duvarlara bakınca kaç kişiyi öldürebilir diye hesaplamaya çalışıyorum. herhangi bir şeye odaklanmakta zorlanıyorum. zihnim sürekli depreme gidiyor. kayıplarımızın yokluğu daha ağır hissettiriyor kendini artık. bir çok şey depremden önceki kadar ilgimi çekmiyor. mental olarak çok başarılı olduğumu söyleyemem depremden sonraki süreçte bugüne kadar. sanırım bir şeyleri yoluna koymak için silkelenmenin zamanı geldi.