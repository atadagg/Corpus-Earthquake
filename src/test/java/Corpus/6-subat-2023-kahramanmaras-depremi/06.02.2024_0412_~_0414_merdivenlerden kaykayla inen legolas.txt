hatay'da, ailemden ayrı yaşadığım evde depreme yakalanmıştım. daha önceden de birçok deprem yaşamıştık ancak en büyük ölçekteki deprem 5 civarlarındaydı. bu sebeple depreme alışkın olduğumu zannediyordum. öyle ki yerimden kalkmaya tenezzül etmediğim depremler olmuştu. biraz sallar geçer diye düşünüyordum hep. önceki deprem de dünya kupası finalinin olduğu gece, henüz kupa töreni bitmemişken yaşanmıştı. onda da sokağa çıkıp yaklaşık 1 saat sonra evimize girmiştik. bu deprem başladığında aniden doğrularak yatağın kenarında oturmaya başladım. çok şiddetli başlamadı, şimdi sona erer diye düşünüyordum. ancak daha sonra öyle bir sallamaya başladı ki ayağa kalkamadım. bu şiddetin tarif edilebileceğini, edilse de yaşamayan birinin bunu anlayabileceğini sanmıyorum. bunun eski depremler gibi olmadığını anlamıştım. elektrikler kesildiğinden hiçbir şey göremiyordum. evdeki eşyaların yere düşme sesi ve dışarıdan gelen anormal sesler birleşince artık evin yıkılacağını ve orada öleceğimi düşünmeye başladım. çok inançlı olmayan biri olarak sürekli besmele çekip allahım lütfen bitsin artık demeye başladım sesli bir şekilde. ancak deprem hala sürüyordu ve ev yıkılmamıştı. evim zemin üstü birinci kattaydı. aniden kendimi dışarı atarak şansımı deneme fikri geldi. el yordamıyla arabanın anahtarını alarak kendimi yalın ayak dışarı attım. şanslıydım ki merdiven çökmemişti. zira birkaç saat sonra kuzenim, eşi ve çocuğunun kaçamayarak merdivenlerin üstlerine çökmesi sonucu öldüğünü öğrenecektim. birçok insan da bu şekilde hayatını kaybetmişti. kendimi evden dışarı attığımda tek düşündüğüm ailem oldu. hızlıca onların yanına giderek evimizin yıkılmadığını görüp onları da arabanın içine alınca bir nebze rahatladım. gece karanlığında yıkımın farkında değildik. ancak saatler geçtikçe zor da olsa arkadaşlarımla mesajlaşarak yavaş yavaş yıkımın büyüklüğünü ve arkadaşlarım ve yakınlarımın kötü haberlerini almaya başlıyordum. işte o noktada yaşıyor olmaktan utanma duygusu belirmeye başladı. arayıp halinizi soran arkadaşlarınıza, akrabalarınıza çok şükür, iyiyiz dersiniz ya, onu derken utanıyorduk. (biz yaşadığımızdan utanırken bir sene sonra devletin başı miting yapıp utanmadan partisinden olan birine oy vermediğimiz için enkaz altındaki halkımıza yardım gelmediğini itiraf edecekti.)gün ağarınca yıkımın ne denli büyük olduğunu anladık.görselgörselgörselgörselgörselbu da 120 insanı kaybettiğimiz eda apartmanının depremden önceki ve sonraki fotoğraflarıgörselgörsel