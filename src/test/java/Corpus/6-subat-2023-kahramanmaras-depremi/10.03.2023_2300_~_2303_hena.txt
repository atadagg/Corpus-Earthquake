depremin üstünden 1 ay 4 gün geçti. büyük yıkım yaşayan şehirler var ve bu şehirlerden bazıları için gönderilen yardımlar yetersiz. çünkü ihtiyaç çok ama çok büyük. bir sürü insan iyi bir hayatı, iyi bir kazancı, sevdikleriyle çevrili bir yaşantısı varken 1.5 dakika içinde hepsini kaybetti. bazıları canını da kaybetti. şimdi depremden sonra farklı illere giden birden fazla kişinin kurduğunu gördüğüm cümleler var: "dilenci değiliz, depremzedeyiz" diyorlar. gittikleri yerlerde parasını verseler de ev vermek istenmeyen, arabaları çizilen ve üstüne çöp atılan kişileri duyar oldum. sözlükte bile ankara'ya gelen depremzedelerin ne trafiği felç etmesi kalmıştı ne medeniyetsizliği (ki o zaman da yazıp silmiştim; ama burada bize medeniyet öğretmeye çalışan adamın şehrinden çok daha yaşanılır ve medeni bir şehirden gelen antakyalılar şimdi çadır ya da konteyner bulsalar ve asgari insani şartlar sağlansa bir dakika durmadan döner memleketlerine). neden? çünkü depremzede olunca insanlıktan çıkarılıyor insanlar. insan dışında bir canlıymış gibi algılanmaya başlıyor. depremden önce bir servet harcamadan çocuğuna iyi bir eğitim aldırabilen, özel hastaneye gitmeden de günlerce beklemeksizin hastane randevusu alabilen, yediği içtiği her şey çok daha sağlıklı ve ucuz olan, bu haliyle hayat standartları görece iyi olan insanlar şimdi başlarına gelen felaket yüzünden kötü muameleye maruz kalır. sebep? deprem anında spesifik bir bölgede olmak ve o bölge kelimenin her anlamıyla yaşanmaz hale gelince orada kalmayıp geçici de olsa bir süre için şehir dışına çıkmak. bu yüzden ben hatırlatma gereği duydum; depremden etkilenmiş insanlar herkes kadar saygın, onurlu, hak sahibi insanlardır. son kısma dikkat çekeyim tekrar: insandırlar. 1 aydan uzun bir süredir ne barınma, ne eğitim, ne hijyen, ne kaybettikleri geçim kaynaklarıyla ilgili yeterli çalışmalar yapılamayan insanlardır üstelik. bu insanlara sırf bir felaketin ortasında yardıma ihtiyaç duydukları için dilenciye verir gibi, kafalarına atılarak ya da fotoğrafları çekilerek yardım verilemez. eski püskü, giyilemeyecek durumda kıyafetler verilemez. sırf deprem bölgesinden geldikleri için hakaret ya da kötü muamele yapılamaz. diğerlerinin vergi verdiği kadar bu insanlar da vergi verdiler bu ülkeye. ülke bu insanlara karşı diğerlerine olduğu kadar sorumluluk sahibi. hiçbir şehir kimsenin babasının malı olmadığı için, depremden sonra şehirde yaşamak için imkanların çok ama çok çetin olduğu yerlerde yaşamayı kendisi tercih etmeyen insanlar başkalarını bu tercihe zorlayamaz. ya da tutar, kamuoyu oluşturmaya devam eder ve bölgenin hızlıca rehabilite edilmesi için hak savunuculuğuna girişirler. o zaman herkes en iyi bildiği ve en mutlu olduğu yerlere kendiliğinden gider. hem de geçici süre kaldıkları şehirden unutamayacakları, ama yapanın kötülüğünün farkında bile olmayıp kendinde hak gördüğü hakaretler ve kötü muameleleri hatırlayarak değil; iyileşmiş olarak gider.