şahit olmadığım o bölgede yaşamadığım halde ben bu depremi atlatamıyorum. o günden beridir çok uzun vadeli plan yapmak anlamsız geliyor artık bana. günlük dertleri büyütüp büyük sorunları eskisi gibi takmıyorum. kaygılarım günlük, keyiflerim üç beş saatlik, o kadar. hayatımdan kesitler yaşıyorum. on yıl sonra falan deyince bir ürperme geliyor bana, belki ben olmam ya da çok sevdiğim birisi. düşünmek bile istemiyorum. beklenen olası bir marmara depreminden de eskisi kadar korkmuyorum. düşününce daha fobik olacağım şeyde büyük bir sağalım yaşadım sanki. ha burda ha maraş'ta, sonuçta o korkunç facia zaten yaşandı. insanlar öldü. pamuk ipliğine bağlı bir canım var, hiç kimseninkisinden de daha kıymetli değil sonuçta. bu ülkede son 15 senede yaşadıklarımız bana çok ağır geliyor. maraş depremleri için için yanan ateşe sanki benzin döktü. bağlamdan tamamen koptum. belirsizliği kulaçlıyorum sanki uçsuz bucaksız bir denizde. insanların arasında olduğum anlarda bazen çok yabancılaşıyorum her şeye bu duygum yüzünden. fikren bir yere doğru uzaklaşıyorum ama varacak akılcı bir liman da görülmüyor. bu ülkede daha 9 ay önce binlerce insan dakikalar içinde öldü. dış mihraklardan korkan, bekamız tehdit altında diye yıllardır erdoğan'a oy basan biz, o dış mihrakların istese başaramayacağı kadar büyük bir felaketi yaşadık. üstümüze atom bombası attılar sanki. bu devasa boyuttaki felaketi ben düşünmekten yoruldum. bu boşvermişliğe şaşırmaktan dimağım çürüdü artık.