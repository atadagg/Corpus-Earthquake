üzerinden 6,5 ay geçen ve yaraları geçmeyecek olan bir kıyamet günüydü. benim aklımda daha çok çocuklara yönelik hikayeler kaldı ve bunda benim de 24 yıl öncesinde bir deprem çocuğu olmamın etkisi var.depremin 4. günü yola çıkıp 5. günü kırıkhan’a ulaştık. ilçenin içinden fay geçmişti resmen. yıkımın vehametini anlatmaya kelimeler yetmez. şehir çoğunlukla yağmalanmış, yardım kamyonları yol kenarlarına yardımları saçarak salı pazarı oluşturmuş, yer yer enkazlarda arama kurtarma çalışmaları devam ediyor ve yükünü alan felaketten arkasına bakmadan kaçıyordu. zaten ilçenin çoğu boşalmıştı biz gittiğimizde. tek tük gördüğümüz askerler de gece şehir içi tehlikeli, ilçe dışında güvenli bir yer de konaklayın deyince biz de hatay kırıkhan sapağındaki petrolde gecelemek üzere araçlarla oraya geçtik akşamüstü. elimizden bir şey gelmedi ilk gün, nutkumuz tutuldu ve gördüğümüz hiçbir yetkili bizi yönlendirmedi. kaosu ve yönetimsizliği iliklerimize kadar hissettik. orada petrolde beklerken müthiş bir kalabalık belen geçidine doğru ilerliyordu. bu durumun tarifi için kavimler göçü demek yanlış olmaz ancak bu kavim felakete uğramış, geride canlarını ve mallarını korkuyla bırakmış bir kavim. elektrik yok, su yok, iletişim yok, devlet yok ve kaos var. grupta bazılarımız çaresizlikten ağlamaya başladı. sonra dank etti kafamıza. bu insanlar aç ve susuzdu. yolda araçlara yüklediğimiz kek, bisküvi, meyve suyu ve su gibi şeyleri dağıtmaya başladık. aracı olmayan yüzlerce kişi iskenderun istikametinde araç bekliyordu. onları dolaştık, duran arabalara verdik derken ekrem abi (kendisi istanbul’dan gelmişti ve o yolculukta tanıştık) 11-12 yaşında bir erkek çocuğuna fazladan kek ya da meyve suyu vermişti. o çocuk ya da artık yetişkin insan dedi ki “abi benim annem babam sağ, bana bir tane yeter. diğerlerine verirsin.” fazla olanı verdi ve gitti. biz bir dakika ya da süresini algılayamadığımız süre boyunca bu durumu idrak etmeye çalıştık. ve olan bir parça dirayetimiz de yıkıldı. depremin yarası orada ve hala sarılmayı bekliyor. unutmayalım ve yardım etmeye devam edelim.