hakkında neler söyleyeceğimi, nasıl söyleyeceğimi, gördüklerimi nasıl anlatacağımı hâlâ daha bilemediğim büyük deprem. fakat bunu yapmak zorunda olduğumun farkındayım. bu benim kendime verdiğim bir görev.istanbul'dan bölgeye bireysel olarak giden bir vatandaşım. ilk deprem olurken ben evimde oyun oynuyordum. sözlüğe bakınca durumun ciddi olduğu belli olmuştu. daha sonra twitter vs. ile neler olduğunu anlamaya çalıştım. afet büyüktü evet fakat kendimce yola çıkma fikrini değerlendirirken şöyle düşündüm: bölgede binlerce askeri personel var, bu kurumun afet planları var, özetle ortada bir devlet var ve ne gerekiyorsa yapılır. gidip yapabileceğim bir şey yok tersine ayak bağı olmamak, bölgedeki kısıtlı kaynağı tüketmemek için oturdum yerimde.biliyorum çünkü depremi. yemek yok, su yok, tuvalet yok, barınak yok ve zaman yok. ve zamanla yarışırken duruma hazır olmayan hiç kimsenin/kurumun hiç bir şeye de faydası yok. so, oturdum ben de.ertesi gün ikinci deprem olduğunda ben şöyle düşündüm: hali hazırda ordumuz devreye girmiştir, ilgili tüm kurumlarla gerekli koordinasyon yapılmıştır, felaketin boyutu derinleşecek olsa da sahada bu kez duruma hazır birileri vardır ve müdahale için bu kez zaman kazanımı söz konusu olmuştur. so, otur, ayak bağı olma. böylece ben, basit bir vatandaş, akşama kadar insanların sosyal medyadaki çığlıklarını izledim, dinledim ama sadece ve sadece tek bir şeye güvenerek soğukkanlılığımı korudum: önce türk silahlı kuvvetleri sahadadır, benim tanıdığım bildiğim ekmeğini yediğim, sonra kariyer değişikliği ile yollarımız ayrılsa da ölene kadar bağlılık yeminim olan, peygamberlerle de pek işim olmadığından baba ocağı dediğim kurum sahra hastanesini falan kurmuştur, çorbayı kaynatmıştır.sadece ve sadece buna güvendim.ben böyle optimist bir açıdan düşünürken hatay'dan haber yoktu tabi. akşam oldu. saat 00 oldu. gördüklerim karşısında ben artık duramadım, kalktım ve otomatik olarak hazırlanmaya başladım. taksi buldum, beni sabiha gökçene götür dedim, abi tipi var dedi, tipini sikerim dedim, tamam abi gidelim dedi.02 de havaalanındaydım.havaalanı, bölgeye gitmek için toplanmış gönüllü ve profesyonel yerli yabancı ekiplerle doluydu. içlerinde sağlıkçı arkadaşları buldum. onlara eski personel olduğumu, bölgede işe yarayabileceğimi, yeterince zaman kaybettiğimi, burada beklememin hayat kurtarmaya bir faydası olmayacağını, onlarla beraber gidecek ilk uçağa binmem için bana yardımcı olmalarını rica ettim. onlar da bir kaç saniye düşünüp onlarla hareket etmemi kabul ettiler. sağ olsunlar. tabi işler benim düşündüğüm gibi hızlı ilerlemedi. gece böylece havaalanında bekleyerek geçti. bağırış çağırış kavga ve gürültüyle. sadece izledim bunlar için ayıracak bir gram enerjim yoktu, ilk depremin gecesinden beri de uyumamıştım. bekledim. ertesi gün saat 14'te gaziantep havaalanına doğru uçuşa geçtik.havaalanına indiğimizde bir tv gördüm, iskenderun limanı yanıyordu tv'deki görselde. ohal ilan edilmişti kırmızı şeritli yazıyla. ilk depremin 3. günündeydik...hemen dayımı aradım. telefonu açtı, dedim antep'teyim. sonra doğrudan iç hatlardaki bir müdüriyet odasına daldım, sağlıklı bir bilgi almak için. nereye ihtiyaç var, nereye gideyim ve nasıl gideyim? durum nedir.adam beni katar askeri personeli otobüsü ile antep afad kurum binasına yönlendirdi. antep afad binasına girdik. bir yetkili bulmaya çalıştım. önce askerlere gittim, komutanım, istanbul'dan geldim, eski personelim, sağlıklı bir bilgi akışı içerisinde değilim, amacım en yakın bölgeye gidip bir an önce çalışmalara katılmak, görüşlerinize hazırım. biz bu konuşmayı yaparken bir afad personeli fotoğrafımızı çekmek istedi. hayır dedim çekemezsin. peki dedi. askeri çanta, yağmurluk, giyimim kuşamım ekipmanım görece yeterli olduğundan olsa gerekti heralde... nurdağı'na git dedi asker. nasıl dedim, belediye otobüsleri hareket amiri gibi birine yönlendirdi. amiri buldum, nurdağı'na ne zaman gidiliyor diye sordum. otobüs dolmadan gidemeyiz dedi. 38 kişi bulacaksın ve gideceğiz. talimat böyle. peki dedim.binanın içinde ve etrafında benim gibi gelmiş ve bir talimat, bir yol, bir komut bekleyen bir sürü insan vardı. şöförün dediğini aynen aktardım:"bir otobüs nurdağı'na gidecek, 38 kişiye ihtiyaç var, adım da bu, kaldı 37 kişi. gelecek olan var mıdır?"insanlar özellikle de gençler geldiler, sıraya dizildiler, isimlerini ve telefonlarını yazdırdılar ve hazırlanmaya başladılar... herkese hazırlanmaları, eşlerine dostlarına haber vermeleri için 10 dakika süre verdim ve afad binasından işimize yarayabilecek ne varsa toplamayı amaçladım. bu esnada soruyorum, maske var mı, eldiven var mı, pet şişe su var mı, battaniye var mı? vatandaşından yetkilisine herkes büyük bir şok ve şaşkınlık içerisinde olduğu kadar duruma olan hazırlıksızlık, çaresizlik her yerde ve her bireyde gözüme gözüme vurdu. bir dolabın içinde maske buldum, attım çantaya. kumanya artığı ekmek buldum, attım çantaya. sonra toplanmış olan arkadaşların yanına döndüm, ihtiyaç listemizi okudum dağılın ve toplayın bir beş dakika daha size, bir kardeş çıkıp yol üstünde benim dükkanda bir sürü eldiven var, benim arabam da var, siz yola çıkın ben sizinle yolda buluşucam dedi, onu da çözdük. fakat su, battaniye, kask, yelek hiç bir şey yoktu. durum böyle olunca bir duyuru daha yaptım.arkadaşlar, birazdan nurdağı'na doğru yola çıkacağız. gideceğimiz yere vardığımızda depremin 3. gününde olacağız. gece sıcaklığı düşük olacak. içimizde kadınlar da var. ne süre orada kalacağımızı bilmiyorum ama kaldığımız süre boyunca göreceklerimizin hiç iyi şeyler olmayacağını biliyorum. ceset göreceğiz, çaresiz insanlar göreceğiz, acı çeken insanlar göreceğiz, öfkeli insanlar göreceğiz. bunları bir kaç dakika düşünmenizi ve ona göre otobüse binmenizi istiyorum dedim. bir tanesi bile geri adım atmadı. ve antep afad kurum binasından otobüsle yola çıktık.hava kararmak üzereydi...nurdağı'na yolculuk 1 saat kadar sürdü. otobüste afad binasından edindiğim maskeleri ve yolda bize katılan arkadaşın getirdiği eldivenleri dağıttım. kim kimdir nedir kısa sohbetlerle öğrenmeye çalıştım. bölgeyi ve coğrafyayı henüz tanımadığım için bölge yerlisi insanlarla sohbet etmeye, sağlıklı bilgiler almaya çalıştım. ne sosyal medya, ne de tv'de aktarıldığı gibi bir olayın içine gitmediğimizi, boyutları bambaşka bir felaket bölgesine gidiyor olduğumuz gerçeği orada benim kafama dank etti...tarih 17 ağustos 1999. 10 yaşında bir çocuğum ve düzce'deki evimizin yatak odasında anamın koynunda uyuyordum. annem beni dürttü ve şunları söyledi: "oğlum kalk, deprem oluyor. çocukların duası kabul olur, dua et, kalk."uykuyla karışık dua ettim ben de. tarih 12 kasım 1999. cuma akşam okuldan çıkmışım, düzce'deki evimize doğru yola çıkıcaz, her zaman olduğu gibi önce şehir merkezindeki dayımların eve uğrama konusunda bir baskı oluşturuyorum... tabi cihat hamburger'den yüzlerce burger alıp yapacağız bunu, millet hamburgere gömülmüşken ben sıvışıp televizyonun arkasındaki atari'ye kasedimi takip oyun oynayacağım. tabi boğaziçi köprüsünü geçebilirsek... geçtik, o gece nasıl yollardan geçtik, babamın kocaman bosch cep telefonu bende, dayın diyor ararsa aç bana ver, tamam baba, ananem ve annem arkada ağlamaktalar, babam radyoyu da kapatmış sadece yola bakıyor, düzce'ye girmeye çalışıyor...girdik. dayımların evi yok, yengem yok, tuğba ablam yok. dayımı bulduk, içerideler dedi. sonrası, yok...bunları düşünürken buz gibi otobüste, nurdağı'na geldik. şoför bizi yol kenarı bir yerde indirdi, 40 kişi indik, insanları saydım ve tamamen rastgele yürümeye başladık. bir yerde asker, polis itfaiye afad görsek de bir işin ucundan tutsak. bulamadık... sonra, bu böyle olmayacak, gördüğümüz yere dalıyoruz dedik fakat gözümüzün gördüğü her yer enkaz olduğu için, depremzedelerle konuşarak bunu yaptık. canlı var mı, yok mu, gelen oldu mu, hepsi çaresizce bekliyorlardı. böylece, nurdağı'nın ortasında bir yerde bir kavşağın kenarında, coşkun apartmanının enkazının etrafına toplandık. bu zaten otobüsten indiğimiz hiçliğin ortasından, zifiri karanlıkta yürüyerek vardığımız en yakın enkazdı.bir depremzede buldum. durum nedir? adam girdi koluma gel dedi, enkaza çıktık, şurada ses vardı, en son öğlen 2'de duydum daha da duymadım. çıkarabildiklerimizi çıkardık. şurada, şurada, şurada, şurada, şurada cenazeler var, 3 gündür bekliyor. bu binada daha 100'e yakın insan var. ben sanmıyorum ki hiç biri artık sağ olsun. peki dedim, sağ ol. biz yine de çalışacağız. profesyonel birileri gelene kadar buradayız. elbet bir işin ucundan tutacağız...ekibin içerisinde dağcı olan bir arkadaş ve çevik bir kaç arkadaşla beraber enkaza çıktık. dört bir yanını dolaştık. ses dinledik. yok. biraz zaman geçti tekrar ses dinledik, yok. bir delik bulalım, girelim, yok. bina yıkılmış ama içindeki her şeyle birlikte yıkılmış. biz bunlarla uğraşırken itfaiye geldi, bilgi aldı ve geleceklerini söyleyerek gitti. bir süre sonra ekipmanlı bir biçimde döndüler ve biz de onlara entegre olup çalışmaya başladık. bitişiğindeki yıkık bina da dahil olmak üzere 3 birleşik ve yıkık binanın enkazında çalıştık. gözle görülür vaziyette olan naaşlar haricinde, bırakın canlı, o gece bir başka naaşa bile ulaşamadık. depremzedelerin travmatize olmuş yakınları bölgeye geldikçe tansiyon yükselmeye de başlamıştı. bir dede beni omuzlarımdan tutup enkaza götürdü, abisinin eşi olan yaşlı teyzenin sıkışmış bedenini gösterdi. sonra adımı sordu, söyledim, dedi ki bu kadını buradan çıkaracaksın. hilti bulacaksın. 3 gün oldu çürüdü gitti. toprağa vermek istiyorum. git, hilti bul getir. nerden bulursun, nasıl bulursun bilmem. bulamazsan, geldiğin istanbul'a geri dön, niye geldin, ne işin var burada? dede dedim haklısın. ben şimdi hilti arayıp bulacağım sen de burada galeyana gelmeden duracaksın. sen böyle yaparsan ortalık yangın yerine döner, nenemi de sana veremem. dedeyle uzlaştık. adam acısını bağrına bastı ve bana yol verdi. torunlarıyla bir arabayla nurdağı merkeze gidip hilti aradık, bulamadık. ama orada asker çorba yapıyordu, 2 tas çorbayı hızlıca içtim, ceplerime ekmekleri doldurdum ve geri döndük, dedeyi aldım karşıma. her yer bitmiş yıkılmış, al sana iki elim var, bir şekilde çıkaracağız. sen de metin olacaksın. tamam? tamam. beraber saatlerce çalıştık, itfaiye de katıldı. neneyi çıkardık. kuş kadar kalmıştı kadın zaten. sanki kartondan bir manken çıkardık, arabanın arkasına attık, dedeyle helalleştik. en azından cenazesini alabilen şanslı bir kaç kişiden biri olduğunu ne o, ne de ben henüz bilmiyordum.sabah saat 04'tü. itfaiye büyük ölçüde çalışmayı yürütürken dinlenmeye karar verdim. ateşin başında biraz durayım istedim ama hava o kadar soğuktu ki. ekipteki kadınları depremzedeler araçlarına kabul ettiler. geri kalan gönüllü arkadaşlar battaniyelerini dönüşümlü olarak sırtlarına geçirdiler, dönüşümlü olarak dinlendiler, çalıştılar ve ateşin başında donmamayı başardık. ben telefonumda o gece -8 santigrat dereceyi gördüm. sabaha karşı 5 gibi sivil bir araç enkazın başında durdu, van'dan gelmişler. koca bir servis arabası battaniye, kışlık malzeme doluydu. sağ olsunlar. bir kaç adet aldık. önce depremzedelere, sonra da kendi sırtımıza geçirdik. hemen peşinden bir araç daha durdu. istanbul'dan iki genç arabaya ekmek ve salamı doldurmuş gelmişler. dağıta dağıta gidiyorlar. depremzedeleri ve ekibi onlar sayesinde doyurduk. sağ olsunlar.böylece hava aydınlandı... görmeyince anlamıyosun olayın ne olduğunu zaten zifiri karanlık. ama gün aydınlanmaya başlayınca nurdağı'nın tamamen yok olduğunu gözlerimizle gördük. 4. gün sabahı itibariyle yollar yardım tırları doluydu. çalıştığımız enkaza dak taburu kapsamlı teçhizat ve köpekleriyle geldi. bir kaç defa nurdağı-ıslahiye arasındaki otoyolu durdurup cihazlarla dinleme yaptık. daha doğrusu tim enkazda, ben yolun ortasında olacak şekilde bir tertibat aldık ve gerektiği anda yolu durdurarak çalışmaya devam ettik. bu esnada araçlardaki vatandaşlar son derece bilinçli ve talimatlara uygun davrandılar. sessizliği sağlamak konusunda hiç zorluk yaşanmadı. trafik bazen 2-3 km. kadar birikse de uygulamalar sonrasında hızlı bir şekilde akış sağlandı. askerin gölgesini bırak, askerle el ele çalışan sıradan bir vatandaşın varlığı bile insanların kaos ve paniğini ortadan kaldırıyor ve işlerin akışını sağlamaya yetiyordu. bu, bir gözlem olarak burada dursun istiyorum ki insanlar türk silahlı kuvvetleri'nin saygınlık ve etkinliğinin olan onca çirkin şeye rağmen ne kadar büyük olduğunu anlasınlar...4. gün ilerlerken kendi gözlemime dayanarak, artık hatay'a geçmem gerektiğini değerlendirdim ve akşama doğru da uyguladım. gün içerisinde antep itfaiyesi ile beraber bir kaç naaşa daha ulaşıldı. ekibi toplayıp hatay'a geçeceğimi ve oradaki çalışmalara katılacağımı bildirdim. herkese emekleri için teşekkür ettim. nurdağı merkeze kadar beraber yürüdük ve orada helalleşip ayrıldık. bu insanların çoğu antep ve yöresinden olduklarından, bulundukları ilde çalışmalara katılacaklarını söylediler. biz de 4 kişi hatay yoluna düştük.nurdağı'ndan hatay'a bir kaç kez otostop çekerek, akşam üzeri vardık. depremzede bir aile, mardin'li iki muhtar, iskenderun'lu iki öğretmen. inip bindiğim her arabada uykuya yenik düştüm. hatay'a nerden nasıl girdik bilmiyorum. vardığımız yer antakya devlet hastanesi idi. hastanenin bahçesi umke çadırları ile doluydu. bir askeri helikopter sürekli kalkıp iniyordu. çadırların ortasında bir çadır, cenazelerin toplandığı bir merkeze dönüşmüştü. sürekli cenaze geliyordu. o gece dinlenip sabah erkenden şehir merkezine gidecek bir araç bulmayı kararlaştırdık. 4 gündür uykusuz ve yorgunduk. çok az beslenebilmiştik. karnımızı doyurduk ve bir umke çadırına girerek uyuyacak bir köşe bulduk. 5. gün sabah erkenden uyandım ve hatay merkeze nasıl gideceğimi soruşturmaya başladım. bu esnada iki hemşire ile yıkık hastanenin içine girip tuvalet ihtiyacımızı gidermek zorunda kaldık. hastanenin içindeki vefat etmiş hastalar kokmaya başlamıştı. korkunç bir yerdi. yaşlı bir hasta amca, hastaneden çıkmayı kabul etmiyordu. sağlık personelleri de ona su, yemek falan bırakmıştı. koridorda geziyordu. gidecek yeri olmadığını söylemiş hemşirelere. biz hastaneden çıkarken iki tane at hırsızı tipli çocuk hastanenin içine girdi. tuvalete mi dedim, anlamadılar çünkü türk değillerdi. ben de dışarı çıkardım. daha 5. gün itibariyle tuvalet ve hijyen sorununun ne boyuta geldiği ortadaydı...öğlene doğru nurdağı'ndan edindiğim tecrübelere dayanarak ikmalimi yeniledim. sağlık personellerinden ibuprofen, bandaj, pil, yedek fener, battaniye, alabildiğimiz kadar çocuk bezi, ped edindim ve çantaları doldurup otostop çekmeye hastanenin önüne geldik. depremzede bir aile bizi aracına aldı ve merkeze bıraktı.-- 5. günün öğle saatlerinde hatay merkezi nihayet gördük. yerle bir olmuş koca bir şehir. inanılmaz bir araç trafiği... otostop çektiğimiz araçtan indik ve yürümeye başladık. yürüyüş esnasında fransız arama-kurtarma ekibinin istasyon çadırını gördüm. sanırım bir okul bahçesindeydiler. bağımsız bir değerlendirme almak adına görüşlerini sordum. bir hanımefendi, ekiplerinin enkazlarda çalışma kurtarma faaliyetleri yürüttüklerini söyledi. teşekkür ettim ve yürümeye devam ettim. yine geniş bir parkta ilk gün çalışmalara katılmış ve dinleniyor olan yerli bir ekip buldum. nereye entegre olup nasıl çalışalım diye görüş almak istedim. aha görüyorsun, bulduğun yere dal daha bakılmamış binlerce yıkık bina var dedi. moral olarak bitmişlerdi. teşekkür ettim ve devam ettim.sonra ana caddenin sağında ve solundaki boş alanlarda askerler yerleşmeye başlamışlardı. hali hazırda çalışmalara katılan askerler olduğu gibi şehre gelmeye devam ediyorlardı. daha sonra hiç durmadan bir kaç km yürüdük ve şehrin merkezindeki bir kavşağın yanında, tkp'nin kurduğu yardım yerleşkesinin dibinde askeri lojmanlar gördüm. içeri girdim. askerler fazladan yükümüzü bırakabileceğimiz bir yer gösterdiler ve oraya da bıraktık. sonra tekrar caddeye çıktım ve gidilmemiş girilememiş bir yere gitmek amacıyla yürüyüşe devam ettim. bu noktada gördüğüm yıkım karşısında ne yapacağımı kestiremediğim bir süre vardı. ben de neyi nasıl nerede yapacağımı düşünürken öylece yürüdüm... şehrin merkezinden yukarı doğru çıkıldıkça kurtarma çalışmaları seyrekleşiyordu. gördüğüm her bina ya yıkıktı, ya ilk kat üzerine çökmüş ve öyle ayakta kalabilmiş ya da ağır hasar almış haldeydi. depremzede insanlar bizi kendi enkazlarına çağırıyorlardı. 'artık ses duymuyoruz abi, öldüler, bağıra bağıra, duvarlara vura vura öldüler, kimse yok.' güçlükle ayakta duran bir binaya giren bina sakinleri gördüm. hemen koştum çok riskli bir şey yapıyorsunuz dedim, adam bana 5 gündür koktuk artık eşya almak zorundayız dedi... cevap veremedim, canından değerli mi diyemedim, belki can kaybetmişti. siz bu işi bitirene kadar ben de buradayım, 2-3 dakikada halledip inmezseniz ben girip çıkaracağım, anlıyorum ama kendinde değilsin, atletse atlet donsa don ben vereyim sana, şu binaya bak dedim... 5. kat camından aşağıya kıyafet fırlatan çocukları görünce dayanamayıp binaya girdim ve çocuklara yardım edip çıktım. insanların nasıl travmatize olduklarını o an anladım ve buna uyum sağlamam kolay olmadı. burası nurdağı gibi değildi burası kocaman ve yıkılmış bir şehirdi...burada daha fazla vakit kaybetmeden ara sokaklara daldım, amacım arama kurtarma çalışması olmayan, yeni başlayan ve 5. gün itibariyle net hayat belirtisi olan yerlerde çalışmalara katılmaktı. depremzedeler artık naaşları için mücadele etmek düşüncesindelerdi. umut yerini çaresizlik ve acıya bırakmıştı. ara sokağın birinde hollanda kurtarma ekibi ile karşılaştım. kendimi tanıttım ve onların profesyonel görüşüne göre ne yaparsam maksimum faydalı olabileceğimi sordum. bana, sana hiç bir şekilde tavsiye veremem, burası son derece tehlikeli bir çalışma alanı, ne yaparsan yap bu şekilde büyük risk almış olacaksın, tek tavsiyem dikkatli olmandır minvalinde bir konuşma yaptı. teşekkür ettim biraz uzaklaşıp bir taşın üzerine oturdum. o an itibariyle ben de kendi gördüklerimin etkisiyle, geçmiş deprem travmalarımın kafamdaki yankılarıyla, büyük bir moral çöküntüsü ve çaresizliğin dibiyle boğuştum. bir kaç dakika sonra toparlanıp çalışma arkadaşlarımın yanına döndüm. ses arayalım, duyarsak da merkeze koşup birilerini yönlendirelim dediler. biz de gördüğümüz her enkazda ses aradık. bu o kadar sorunlu bir süreçti ki, bir binaya yaklaşıyorsun ve yıkılmış çökmüş bir depremzedenin yüzü gözü aydınlanıyor, umut ya işte... böylece binaları tarayarak ses aramaya devam ettik. bağırdık, çağırdık, girebildiğimiz kadar içlerine girdik ama bir tane bile ses duyamadık. bazı depremzedelerin biz ses ararken, kendi imkanlarıyla ulaşıp çıkaramadıkları yakınlarının cenazelerini çıkarmamız için yalvarmalarına şahit oldum. bu hayatımda hissettiğim en büyük acılardan biriydi. acı, belli bir seviyenin üzerine çıktığında vücutta nasıl bir sistem söz konusuysa artık hissetmiyorsun. sanırım bunun adı pain shock. hislerim de o şehirdeki binlerce insanla beraber ölmüştü, iyi de olmuştu amına koyayım, o noktadan sonra verimli hale gelebildim zaten.ses aramalarımızdan sonuç alamayıp askeri lojmanların bahçesine geri yürüyüşe karar verdik. bu süreçte girebildiğim her ara sokağa girerek, vatandaşla konuşarak, enkaz altında hayat belirtisi olup olmadığına dair bir ipucu arayarak geldiğimiz yolun bir yan caddesi paralelinde geri döndük. sonuç hep olumsuzdu. çaresiz insanlar, ses var diyorlardı ama istedikleri cenazeleriydi... giriyorduk, cenazeye ulaşıyorduk, sonra enkazdan çıkıp önceliğimiz canlılar, başınız sağ olsun deyip milletin böğrüne bir hançer de biz saplıyorduk. ne yaparsak yapalım sadece vakit kaybediyorduk. lojmanlara geri döndüğümüzde hava kararmaya başlamıştı. askerlerin yanına gittim. iki arama kurtarma ekibinin birbirine girdiklerini anlattı bana bir uzman asker. onları ayırmak isterken ona da saldırdıklarını ve silahını çekip havaya ateş etmek zorunda kaldığını söyledi. bu birbiriyle kavga eden iki gruptan biri, diğer gruptan birini enkazdan aşağı atmış. herkes kafayı yemişti. biz üç kişi ne yapacağımızı tekrar ele aldık. twitter ve whatsapp üzerinden gelen konumlara gitmeyi kararlaştırdık. sadece benim telefonumda şebeke vardı. gittiğimiz ilk enkazda genç bir kadın bize tüm ailesinin bulunduğunu söyledi. hepsi vefat etmişti. baş sağlığı diledik o da bize teşekkür etti. gülümsüyordu, çünkü ailesini bulmuştu... bir sonraki konuma vardığımızda yabancı bir ekip çalışma başlatmıştı ve yine cenazelere ulaşılmıştı.bu süreçte benim kurtulan birilerine dair duyduğum tek haber, vefat etmiş annesinin kucağında bir bebeğin, enkazda ulaşıldığı an gözünü açıp ağlamaya başlamasıydı. uyumuş öylece...o gece gittiğimiz hiç bir konumda ses bulamadık. bulduğumuz sadece vefat etmiş vatandaşlardı. sabah 03'e kadar hem konumdan gelen hem de ilerlerken kimsenin olmadığını görmediğimiz sayısız binada ses aradık. sesim tamamen kısılmıştı. peki beş gün boyunca enkaz altında bekleyen insanda ses kalır mıydı? sadece "duvara vur" diye bağırıyorduk. biz de vuruyorduk duvara duyup tepkj verebilsinler diye...bazı vatandaşlar kendi kurtarma ve cenaze alma çalışmalarını başlatmışlardı. biz lojmana döndüğümüzde izmir'den gelen bir dağcı ekibi vardı ve onlar da oraya kurulmuşlardı. sağ olsunlar. onlarla tanışıp neler yaptığımızı, nerelerden geçtiğimizi harita üzerinde anlattım. konum olarak telefonumun çalışır vaziyette olmasını değerlendirmek istediler, hemen kabul ettim. kendilerine ait araçları ile tam teşekküllü gelmişlerdi. işte şimdi bir işe yarayabilirdik. bütün yorgunluğum geçti ve moralim de yerine geldi. dağcılar enkazdan dönmüşler ve dinlenmeye geçmişlerdi. benim yanımdaki 2 arkadaş da dinlenmeye geçtiler. ayaklarımın altı acıyordu ama ben yalnız bir biçimde şehri gün ışığıyla görmek istedim. tekrar yürüyüşe başladım.---uyumadığım ve nevrim dönük olduğu için maalesef ayın kaçında/hangi gün nerede ne yaptım bunları hafızamdan gidemeyeceğim. çünkü burada belirttiğim günler ile google zaman çizelgesinden baktığımda anlayamadığım şeyler var... sanırım entry'de şu ana kadar gece ve gündüzleri birer günmüş gibi tarihlendirdim. bir önemi yok. entry sonlanınca fotoğraflar, tarih ve saatleriyle her şeyi anlatacak.---10 şubat gün aydınlanırken çalışma arkadaşlarımdan bir telefon aldım. bu arada belirtmek istiyorum: bölgede şebekenin olduğu zamanlarda dahi iletişim kurmak akıcı konuşmak mümkün değildi fakat arama yapmak mümkündü. biz de olası acil bir durum için birbirimizi çaldırıyorduk. bu çoğunluk için geçerliydi, benim cihaz ise internet ve hat konusunda sorunsuz çalışıyordu. neden bilmiyorum. lojmana geri döndüm. bir konum alınmıştı, gideceğimiz enkazda hayatta kalan insanlara ulaşılmıştı ve çıkarılmaları için iş gücü ve ekipman gerekiyordu. hızlıca geri döndüm ve araca binip yola koyulduk. konum uzak değildi ama yol yoktu ortada. yollar enkazlarla örtülmüştü. araçla daha fazla ilerleyemeyince dağcı ekip lideri ve ben yol bulmak için indik. bir bina enkazını tırmandık, geçtik ve devam ettik... bu bina kısmen yola yan yatmış ve paramparça olmuştu. baktığınızda gözünüzde ayakta olduğu hali canlanmıyordu... labirente dönmüş sokaklarda yolumuzu bulmaya çalışırken vatandaşların kendi çabalarıyla yaptıkları çalışmaları görüyorduk. ekipmanlı olduğumuz için burada yaşadıklarımız son derece üzücü anlardı, hepimiz için. nereye gidiyorsunuz burası can değil mi, nerede afad, nerede asker? diyordu insanlar. ben, bana sitem eden her vatandaşın ya elini tuttum, ya da sarıldım... gideceğimiz yerde hayat var, sen söyle ben ne yapayım diyordum. çaresizlik, çaresizlik ve çaresizlik... bir süre daha devam edip aradığımız enkaza ulaştık.biz vardığımızda enkazda trabzon itfaiyesi çalışıyordu. dışarıda ise askerler vardı ve yaralıyı teslim alıp hastaneye götürmek için bekliyorlardı. bina ilk iki katın üzerine çökmüş, 3. kat ise 3-4 adımda girilebilecek kadar yere yakındı. resmen giriş olmuştu. sokakta yere basabileceğimiz bir nokta bakınız nokta diyorum, yoktu. zaten dar bir sokaktı ve binaların tümü ya olduğu yere çökmüş ya da yan yatmış, her yer beton, eşya, cam, mermer gibi şeylerle kaplıydı. binanın girişinde tertibat aldık, bu esnada kafamı kaldırdım ve üst katlardaki balkonlarda uçuşan kuşları gördüm. kafamıza bir şey düşmesi an meselesiydi. kaskımı sıkıca kafama oturtmaktan başka da bir çözüm yoktu. içeride çalışan itfaiye personeli dışarı çıktı ve onlarla beraber içeri girdik ve durumu onlardan dinledik. enkazda çalışma konusunda tecrübeli olmadığımı itfaiye ve dağcı ekibine hatırlattım. itfaiye eri bana, kim böyle bir şeyi tecrübe edebilir ki gibisinden bir cevap verdi... içeride kal iş gücüne ihtiyacımız var dedi, baş üstüne dedim istediğim de buydu ve içeriden dışarıya koordinasyonu sağlamakla görevlendirildim. bina etrafını boşalttım, askerlere depremzedeleri uzaklaştırmalarını rica ettim ve ekipmanların içeriye alınması başladı.türlü türlü ekipman içeri girdi, işe yaramayanlar da oluşturduğumuz koridorla çıktı... yaralı kadıncağız ve çocukları merdiven boşluğundalardı ve sıkışmış vaziyettelerdi. fare deliği gibi bir yerde kendisine ulaşan trabzon itfaiyesi, günlerce o deliği kaza kaza bu sonuca varmıştı. kadının çocukları da yanındaydı ve maalesef hepsi vefat etmişti. bu kadın 90 küsür saat boyunca yanında çocuklarıyla bu halde bekledi...1 saat kadar malzeme değiş tokuşu sürdü ve nihayet kadın bulunduğu yerden güçlükle kurtarıldı. 09 gibi kendisini çıkardık, çıkarırken kadınla göz göze geldiğim bir kaç saniye var, ben kimsenin gözünde böyle bir korku, ifade görmedim... kadın çıkarıldı. itfaiye ve askerlerle birbirimize kolay gelsin dedik ve onlar gittiler. bir sigara yaktım ve dağcı ekip malzemelerini toplarken az ileride ağlayan genç bir kız gördüm. yanına gittim, senin için ne yapabilirim diye sordum. kızcağız, içerideki yeğenlerinin ne güzel çocuklar olduğunu sayıklayıp ağlıyordu. birazdan dedi abim gelecek, bu binaya girecek, onları oradan çıkarmak için gerekirse o binayı yıkacak, siz onu tanımıyorsunuz diye sayıklar halde konuşmaya devam ediyordu. elime su döktüm ve yüzünü böylece yıkadım, gözyaşlarını sildim sonra da yüzünü tutup abisinin nerede olduğunu sordum. eliyle işaret etti. gittim yanına, başın sağ olsun dedim, boş bakıyordu gözlerime, bir süre cevap vermedi sonra sağ ol diyebildi. seninle konuşmak istiyorum dedim. buyur abi dedi. buraya girecek misin diye sordum giricem abi dedi. ben oradan çıktım biliyor musun dedim, eyvallah ayağına sağlık dedi. girersen bulamayacaksın, bulsan dayanamayacaksın, dayansan da çıkaramayacaksın, orada da aklını kaybedeceksin, peki kız kardeşinin yanında kim duracak? diye sordum. bırakmam onları orada abi dedi. ailen hayattalar mı diye sordum, bi bacım bir de ben dedi. yüzünü tuttum, girme aslanım oraya dedim, girme. o esnada trabzon itfaiyesinden babacan bir er geldi ve gence şunları söyledi: "enkaz kaldırılırken burada ol. başka da yapabileceğin hiç bir şey yok. başın sağ olsun. kardeşinin yanına git." ben de başın sağ olsun dedim, yürümeye başladım. biraz yürüdükten sonra dönüp arkama baktığımda kız hâlâ ağlıyor, abisi bir enkaza bir de bize bakıyordu. biraz önce dolu olan sokak ise bomboştu. bunlar olurken dağcılar toparlanıp gitmişlerdi. ben de kayboldum haliyle. yer yön bulmak sorun değildi zaten. telefonumu çıkarıp cadde ve sokakların fotoğraflarını çekmeye başladım. şu manzara karşısına geldiğimde gerçeklik algımı yitireceğimden korktum.sora sora lojmanın yolunu buldum. her fırsatta bir yerlere yürüdüğüm için ana caddeleri, asi nehrinin yanlarını şehir merkezi çapında görmüştüm, birinci ve ikinci paralellerindeki yan sokakları da görmüştüm ama şehrin iç mahalleleri korkunçtu. savaş alanından farksızdı. bunu şöyle orantılayabilirsiniz: rusya'nın bakhmut kentini harabeye çevirmesi aylar sürdü, hatay'da olan yıkım ise bir anda olmuştu. diğer 10 şehirden bahsetmiyorum bile. yeryüzü 300 km kırılmıştı...sel söylentisi, olay anı/yaşanan kaos ve yağma olayları hakkında gördüklerimi ve duyduklarımı da bütün olarak aktarmak istiyorum.hatay özelinde, depremin 5. günü itibariyle gözle görülür sayıda asker ve polis özel harekat birimi şehrin güvenliğini sağlamıştı. önce sel olayının gelişimini aktarayım.aynı günün akşamı 22:00 gibi ilk defa bir çadıra girdim, sağ olsunlar dağcı arkadaşlar uyumam için bir çadır gösterdiler. 1-2 saat uyudum ya da uyumadım çadırım sallanmaya başladı. gözlerimi açtım ve bir arkadaş bana "sel geliyor kalk uyan" diye bağırıyordu ve uyanmam için çadırı sallıyordu. daha sonra kendisinin söylediğine göre verdiğim cevap şuymuş, ben hatırlamıyorum: la ne seli amk? bu şekilde uyandım, daracık bir çadırın içerisindeydim ve hemen dibimdeki şehir merkezinden kıyamet gibi çığlıklar, sirenler, birbirine girmiş bağırışların uğultusu yükseliyordu. ayağıma botlarımı geçirdim, çantamı sırtıma geçirdim ve hızlı bir şekilde çadırdan çıktım. binlerce insan panik halinde yokuş yukarı koşuyordu, o esnada silah sesleri de gelmeye başlamıştı. total bir kaos hakimdi şehir merkezinde. yere eğildim ve elimi toprağa koydum, hiç bir titreşim yoktu, olayı başka türlü teyit edebilecek bir yöntem de aklıma gelmedi zaten... nereye kaçacaksın sel geliyorsa? olmayan binaların çatısına mı? yanımdaki insanlara yere çökmelerini ve sakin olmalarını söyledim. bulunduğumuz yerde koca köklü ağaçlar vardı, biraz daha aklım başıma gelince onların etrafında kümelenmemizin mantıklı olacağını düşündüm. çantamda ip vardı onu elime aldım ve seli beklemeye başladık böylece. kıyameti izliyorduk resmen. binlerce insan bir yokuşa doğru koşuyordu, yokuşun tepesindeki bina depremde yıkılmış ve ana yolu daracık bir hale getirmişti. yanımdaki iskenderun'lu bir arkadaş 'ya burada baraj falan yok ki abi, ne seli?' dedi. nerde dedim en yakın baraj, ta dedi ebesinin köründe. sonra ambülans anonsları yükselmeye başladı, sakin olunmasını söylüyorlardı. biz ateş başında normal düzenimizi alırken millet koşuşturmaya devam ediyordu, bir film sahnesi gibi izledik olan biteni... şehrin sakinleşmesi 40-45 dakika sürdü. fakat olayın yarattığı moral bozukluğu çok belirgindi insanlarda. sel 'olayı' sonrasında, yardım için gelen insanların büyük çoğunluğunun kulağında ve ağzında şu söylentiler dolanıyordu: -sınır kapısı açılmış depremden etkilenen suriyeliler ülkeye alınıyormuş. -asker ve polise vur emri verilmiş yağmacılar görüldüğü yerde vuruluyormuş. -yalnız dolaşılmamalıymış kolluk güçleri birilerini vuruyormuş...bu söylentilerin doğruluğu yanlışlığı üzerinde konuşmak benim vazifem değil fakat yardım için gelen insanlar üzerinde yaratılan korkuyu net görmek başka bir şeydi... benim fikrim şu, bu söylentiler bizzat yağmacılar tarafından yayılıyordu. hikayeler kulaktan kulağa yayılınca insanların psikolojilerini tahmin etmek çok da zor olmasa gerek. evet, yağma olayları söz konusuydu. fakat bunun yanında depremzedelerin en çok yardıma ihtiyaç duydukları günlerde bir çok insan kendi güvenliklerinden endişe ederek dönüş planları yapmaya başlamıştı bile. bu konuyu kendi grubumuz için netleştirmek adına, sınır güvenliğini ve şehrin güvenlik durumunu birinci ağızdan, rütbeli bir personelden bizzat duymak istedim. bir yüzbaşı ile bu konuyu görüştüm ve böyle bir şeyin olmadığını söyledi. şehirdeki genel güvenlik durumunu nasıl değerlendirdiklerini sordum, yağma olayları haricinde bir sorun olmadığını ve düzenli devriyeler alındığını, şehrin güvenli olduğunu, söylentilere itibar edilmemesi gerektiğini söyledi. kısaca komutanımız bana 'işinize bakın sıkıntı yok' dedi. özel harekat personelleri de aynı bilgileri verdiler ve daha binlerce personelin yolda geliyor olduklarını söylediler. bu verileri bulunduğum bölgede daha doğrusu yayabildiğim kadar yaydım... fakat bir sürü insan özellikle selin yarattığı can derdine düşmek halini üzerinden atamadılar ve ertesi sabah geri döndüler. sel olayı sonrasında hatay'da 2 gün daha geçirdim ve dönüş kararını alıp uyguladım. dönüşte maraş kız öğrenci yurduna uğradık ve masterchef ekibi ve kız öğrenci yurdu personelinin nefis yemekleri ile karnımı ilk kez adam akıllı doyurdum. emir elidemir'i gördüm, ayağına sağlık iyi ki gelmişsin dedim, ayak üstü kısa bir sohbet ettik. özgül coşar hanımın elinden kara şimşek yedim hem de iki tabak. tümünü gönülden tebrik ediyorum, kalkıp geldiler ve vatandaşa hem moral hem de destek oldular. bu arada yurt binası sapasağlamdı... depremde evleri yıkılan vatandaşlar burada konaklıyorlardı. personelleriyle sohbet ederken yemek malzemelerini çok büyük güçlüklerle yıkılmak üzere olan bir depodan aldıklarını öğrendim. hepsi sağ olsunlar.sonra, etrafta küçük çocuklar oyunlar oynuyordu ben de onlarla biraz oynadım. oradan antep havaalanı ve oradan da sabiha gökçen'e döndüm.eve sabah 3 gibi geldim. sonuç:vatandaş hariç herkesin sınıfta kaldığı bir büyük felaketi hâlâ atlatamadık. ölenlere tanrı'dan rahmet, kalanlara büyük sabır ve hayatlarının geri kalanında huzur ve sağlık diliyorum.ve özel teşekkür: türkiye komunist partili gençler müthiş bir iş çıkardılar. organizasyonları çözüm odaklıydı. sokakları süpürdüler, yardımları istiflediler, kendi imkanlarıyla insanlar için tuvalet yaptılar. şeker hastası bir depremzedenin acil ihtiyacı olan bir ilacı onların yerleşkelerinde bulduk. arı gibi çalıştılar. ben orada bulunduğum zaman zarfı boyunca spesifik olarak neye ihtiyaç varsa gidip onlarda buldum. ekmeklerini yedim, çaylarını içtim. sohbet ederken "çok pis anarşistim ama şu an bir düzene ihtiyacımız var" diyerek takıldım. çünkü tertipli, düzenliydiler ve yaraya merhem olan ilk organizasyondular. biz kendi aramızda oraya 'tkp market' diyorduk... benzin mi lazım oldu, tkp markete... sağda solda aç birine mi denk geldin, tkp markete. her şeye çözüm ürettiler. hepsinin gelecekleri aydınlık olsun dilerim. giderken de orada işe yarayabilecek neyim varsa askerlerle onlara bıraktım.fotoğraflar yarın eklenecek.görselgörselgörselgörselgörselgörselgörselgörselgörselgörsel