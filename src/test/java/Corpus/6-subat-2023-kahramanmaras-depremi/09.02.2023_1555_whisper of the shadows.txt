"söylesem tesiri yok." dedim, sustum. lâkin susmaya da gönlüm razı gelemedi... çok acı, ne çok acı...doğadan çalınanları, yanıbaşımızda hızla yükselen binaları gördükçe; "bu gidişle beton yiyeceğiz." dedik. güldük, geçtik. oysaki betonların önce davranıp bizi yiyebileceğini hayal dahi edemedik. bu ülkenin vatandaşı olmak sağolsun, ruhumuzda öyle depremler yaşar olduk ki; gerçek deprem ne demekmiş yaşayana dek bilemedik. boşu boşuna yaşayan bir topluluk hâline getirildik, buna izin verdik. sonunda boşu boşuna da ölüverdik. biz bu ülkede; ne doğru düzgün yaşamayı, ne de doğru düzgün ölmeyi beceremedik.biz devlete; "devlet ana" derdik çünkü ana gibi, her ne olursa olsun, halkını kucaklar, bağrına basar, merhamet gösterirdi. biz devlete; "devlet baba" derdik çünkü baba gibi, her ne olursa olsun, koruyup kollar, bakıp gözetir, desteğini esirgemezdi. lâkin şimdi gördük ki; hem öksüz, hem yetimdik. suçlu yok, masum çok. haksız yok, haklı çok. sorumlu yok, mağdur çok. "çok"lar yok hükmünde, "yok"lar ne çok!ne hesap kitabın, ne kelâm ve melâmın, ne feryat figânın hiçbir faydası ve tesellisi yok. kurtulan canlar için, yiten canlar için adalet getirmedikten sonra hiçbirimize huzur yok. çok üzgünüm, çok öfkeliyim; bütün duygularım kördüğüm. "geçmiş olsun." cümlesi bile anlamını yitirdi, geçmiyor çünkü bu cürüm.doğal afeti haddinden fazla doğallaştırmak, kaderi işin içine karıştırmak, insana ölümü yakıştırmak, akla zarar cümlelerle toplumu daha da kutuplaştırmak, acılardan çıkar için her şeyi siyasallaştırmak, yasakları yasallaştırmak, korku politikasıyla insanları suskunlaştırmak... saymakla bitmiyor bu zulüm.birçoğumuz günlerdir diyoruz ki; "rahat yataklarda uyumaktan, sıcak yemekleri yemekten, evimizin konforunda oturmaktan utanıyoruz.". utanmak... tdk, utanmayı şöyle tanımlamış; "onursuz sayılacak veya gülünç olacak bir duruma düşmekten üzüntü duymak, korkmak, mahcup olmak.". bu durumda utanması gereken bizler miyiz gerçekten? yoksa başkaları mı? biz utanmayalım, başımızı dik tutalım. biz utanmayalım, biz bugün yaralarımızı saralım, birbirimizi şifalandıralım, düştükçe ayağa kalkalım. ama... ama yarın hesap da soralım. unutmayalım, unutturmayalım. biz asıl unuttukça ölüyoruz, unuttukça tükeniyoruz. unutursak utanalım.