ilk 10 sn rüyada olduğumu düşündüm ne olduğunu anlamaya çalıştım, 20. saniyede sallanıyoruz diye sayıklamaya başladım, 30. saniyede tamam artık biter dedim, 40. saniyede allahım nolur bitsin artık diye sayıklamaya başladım, 50. saniyede iyice beşiğe dönen yatakta vaziyetime binadaki çığlıklar haykırışlar eklenince soğukkanlılık falan kalmadı sokağa nasıl attım kendimi hatırlamıyorum. biter dedim, bitecek dedim bitmedi. tam 96 sn sürmüş. allah kimseye 96 sn boyunca 7.8 şiddetinin dehşetini yaşatmasın. sokağa indik, binanın girişine tekrar yaklaşmışken 5 dk sonra 6.6 ile yeniden sallamaya başladı. tekrar haykırışlarla sokağa kaçıştı herkes. saat 4, yerlerde kar var, tepeden boşanan yağmur var. ayağımda terlikler, çoraplarıma dolan karlar… ellerim titreyerek annemi aradım ağlayarak iyi misin diye haykırabildi sadece. sonra abimi ve diğer tanıdıklarımı aradım. iyiyiz diyorlar ama elim ayağım titriyor inanamıyorum hiçbirinin iyi olduğuna. tekrar tekrar arıyorum bakın kesin iyi misiniz diye, aynı cevabı almama rağmen yok ya bu sallantıda bu kadar süren sallantıda mutlaka bir şeyler olmuştur diyorum inanamıyorum. sürekli artçılar oluyor rahatlayamıyoruz. öğle 1 buçuk gibi sığındığımız çadırda tekrar sallanmaya başlıyor ortalık. ayakta zor duruyoruz, yerin yarılıp içine düşmemizden korkuyoruz. sonra telefon bildirimi: felaket bölgesinde 7.6'lık bir deprem daha. dayımla konuşuyoruz “gözümün önünde koskoca dağ yıkıldı” diyor. kendimi kanal d'de gece yayınlanan 3. sınıf korku filmlerinden birisindeymiş gibi hissediyorum. açlık susuzluk hiçbirisi umurumda olmuyor. ara ara artçılar kendini hatırlatıyor sığındığımız kurum binasında kapıya koşuyoruz. psikolojik olarak zorlanmaya başladım.şu an enkaz altında soğuktan donan insanların varlığını bilmekse apayrı bir felaket. bu önümüzdeki birkaç hafta geçmek bilmeyecek. artık eskisi gibi olmayacağımız bir döneme girdik.