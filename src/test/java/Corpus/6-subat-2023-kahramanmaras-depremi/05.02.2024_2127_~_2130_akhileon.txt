gece uyumadan önce ekşi sözlüğe bakayım demiştim ve aklımı ilk o an yitirdim. gündemde peş peşe şu başlıklar vardı; 6 şubat 2023 konya depremi, samsun depremi, antalya depremi, mersin, ankara, çorum... lan dedim ne oluyoruz, ülke ikiye mi yarıldı. o an aklım hemen adana'ya gitti ve gözüm hemen onu aradı ve görmemle telefonda sevgilimi aramam bir oldu, o birkaç saniyelik bekleyiş bana hayatın ne demek olduğunu öğreten ilk andı. telefonun diğer ucundaki ağlayan ses çok korktuğunu ama iyi olduklarını söylüyordu. derin bir oh çekmenin ardından işte tam olarak o anda esas cehennemi buraların yaşamadığını, depremin başka yerde olduğunu anladım. antakya'daki ablasının evinin çok kötü durumda olduğunu ve her yerin yıkıldığını söylüyordu. zaten o anın akabinde sosyal medyaya da yavaş yavaş görüntüler ve yardım çığlıkları düşmeye başladı. sonrası ise oradakiler için kıyamet bizim için ise belirsiz bir pişmanlıktan başka bir şey değildi. çok eski bir dostumu kaybettim, sanırım onun haberini alana kadar bir haftada yaşadıklarımı bir paragrafta toplayacak gücüm yok. insanlar öldü, insanlar korkunç bir şekilde öldü. insanlar yine korkunç bir şekilde ölene kadar da sene-i devriyelerde yas tutmak dışında bir şey yapmamayı kabullenişimiz ise tabuta çakılan son çivi mahiyetinde. insan canının kıymetini ben bir sene önce öğrendim. keşke hiç öğrenmeseydim.