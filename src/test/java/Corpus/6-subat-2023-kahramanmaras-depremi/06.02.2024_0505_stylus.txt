buraya sayfalarca yazılır, ve inanın yine yetmez. insanların o gece ve sonrasında yaşadıkları olağanüstü, aklın hayalin almayacağı düzeydeydi. o gece istanbul'daydım. saat 5 gibi alarmım çaldı, her iki saatte bir kalkıp işimle ilgili olan bir cihazı kontrol edip geri yatıyordum. gözüm yarı açık telefonu elime aldım, adana'dan yakın bir arkadaşım yazmış. sizinkiler iyiler mi diye. adana çok kötü sallandı antakya'yı düşünemedim haber et lütfen demiş. elim ayağım boşaldı. önce internete baktım ne olmuş diye, sonra sözlük. beynim durdu bi an. tüm başlıklar arasında hızlı hızlı gezinirken lan ne kadar kötü olabilir ki ne kadar büyük olabilir diye düşündüğümü, hatay antakya başlıklarına ne kadar az entry girilmiş diye meraklandığımı hatırlıyorum.maraş merkezli büyük bir depremmiş, çok şiddetliymiş, çevre illerden hissedilmiş. ilk 1 saatte tek bildiğim buydu. baba memleketim maraş'taki bir deprem “canım” antakya'ya en fazla ne yapabilir diye düşündüğümü hatırlıyorum o gece. neticede o bölgede ilk defa deprem olmuyor şaşırmamışlardır diye mantık kurduğumu, kardeşlerimle saat 5’te oluşturduğumuz ufak haber ağını, depremin merkezindeki amcamlar halamlar iyiyse bir türlü ulaşamadığımız antakya'daki teyzemler dayımlar hayli hayli iyidir diye sonuca vardığımızı, doğmayan güneşte uyandırmaktan çekinerek aradığım onlarca insanı, "her yer yıkıldı burada" diye telefonda ağlayan arkadaşıma inanmadığımı, en fazla ne olabilir ki kuşkusunu, ulaşamadığım insanları, muhtemelen iyidirler temennisini... aydınlanan gün ile içimizde artan o korkuyu, aldığımız haberleri, o çaresizliği, o yardım arayışını anımsadıkça halen kesif bir hüzün kaplıyor içimi. enkazdan sağ çıkan, enkazdan sağ çıkamayan, naaşı enkazdan dahi çıkmayan onlarca tanıdığımı akrabamı düşündükçe ne o geceyi, ne de sonrasındaki haftalardaki sahipsizliğimizi kelimelere dökemiyorum. zifiri karanlık bir gece, zifiri karanlık bir sabahtı. hem yaşayanlar hem de uzaktan çaresizce izleyenler için. şimdi depremzedelerin hayatlarında ne değişti derseniz, çevremden ve kendi ailemden gözlemlediğim kadarıyla pek bir şey değişmedi derim. afad ve devlet kurumları desen halen aynı atıllıkta. depremzedeler halen büyük bir belirsizliğin içinde. acılar taze, sorular çok. sanırım zaman sadece cenazeleri ve enkazları kaldırdı, biraz yolları açtı, ağlayan insanları uzaklaştırdı ve tüm bunların ardında hem fiziken hem kalben kocaman bir boşluk bıraktı. insanlar donuk, insanlar keyifsiz, insanlar artık aynı değil. zaman bükülmüş gibi. zaman bizleri bükmüş gibi.yıldönümü yaklaştıkça içim sıkışıyordu zaten, bu gece istesem de uyuyamadım. oturdum antakya'daki anma görüntülerini izliyorum, geçen sene bu zamanları düşünüyorum, düşündükçe içim daha çok sıkışıyor.yakınlarını kaybeden tüm depremzedelere başsağlığı diliyorum. şefkat ve sabır hep sizinle olsun.