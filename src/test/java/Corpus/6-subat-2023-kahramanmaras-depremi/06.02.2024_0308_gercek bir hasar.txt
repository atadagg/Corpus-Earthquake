telefonumun şarjı bitmiş, gece geç saatlere kadar çalıştığım için öğleden sonra uyanmıştım. arkadaşım aramış, döndüm. buz gibi bir sesle “iki büyük deprem olmuş maraş'ta” dedi. yalova'da yaşıyorum, birçok arkadaşım 99 depremini görmüş, o yıkımı biliyor. büyük ihtimalle haberi ilk aldıklarında gözlerinin önünden geçti. benimse depreme dair hatırladığım tek şey ilkokuldayken beyaz zarflarda para toplayıp gönderdiğimizdi, sivas'ta deprem pek olmuyordu. ilk üç gün bakın üç koca gün orada ne yaşandığını asla anlayamadık depremi bu kadar yakından bilmeyenlerimiz. kamera sadece tek bir açıyı çekiyordu, sürekli o dönüyordu ulusal kanallarda. oradaki halk şebekelere ulaşamıyordu, internet ve elektrik yoktu. ulaşabildiğimiz yakınlarımız iyiydi çok şükür, kimi arkadaşlarımınızın ise ailesinden kayıplar vardı. zaman geçtikçe durumu daha net anlamaya başladık. daha çok kayıp haberi alıyorduk. sonrasında twitter'dan insanlar paylaşmaya başlayınca durumun gerçek vahameti ortaya çıktı. o görüntüler hiç aklımdan çıkmıyor. insanların o suratları, donmuş yüzleriyle cesetler, cesetlerin yanında enkazda günlerce kalan aileleri, hiçbir şey yapamamak, hiçbir şey yapılmaması, askerin olmaması, yağma haberleri, enkaz altındaki insanlara sela dinletilmesi, tuz gibi olan binalar, soğukta çadırların içine sığınan kimsesiz küçük çocuklar, kaybolan insanlar, bulunamayan cesetler.bir ay boyunca uyuyamadım, kaç kere uyanıp ağladığımı bilmiyorum. sanki deprem oluyormuş gibi yatak sallanıyor gibi hissediyordum, ayağım boşluğa düşüyordu, avizeye bakıyordum. sanki bir tabutta yatıyordum. hep aynı şeyi düşünüyordum. deprem olmuş kurtulmuşum. bir şekilde ailemin evine gidiyorum. orada binanın enkazını görüyorum. bu kabus uyanıkken sürekli dönüyordu kafamda. cehennem simülasyonu gibi. bir sene geçti. hala aynı deprem şehrinde, hala aynı evdeyim. bir senedir ara ara caddelerde yürürken hangi binalar yıkılır diye bakıyorum. bir yıl geçti, insanlar hala çadırda, su yok, elektrik yok, ısınma yok, ev yok, sistemli bir destek yok. kimi insanların bütün hayatları değişti, kimi ailesini kaybetti, kimi bacağını kaybetti. anlamamız mümkün değil. burada izlemeye dayanamadıklarımızı yaşayan herkese sabır diliyorum. elimizden ne gelirse her zaman yapmaya devam edeceğiz. özellikle yalnız bırakılan kadim şehrimiz, hatayımız, senin sahibin bizleriz, bu ülkenin toprağında doğmuş, büyümüş bizleriz. görmesek bile seni çok seviyoruz. (bkz: buradayız hatay derneği) kendinizi asla yalnız hissetmeyin, sizler orada oldukça bizler de burada yanınızdayız.