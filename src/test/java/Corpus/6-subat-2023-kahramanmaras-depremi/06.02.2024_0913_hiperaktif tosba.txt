o gece ayaktaydım ve neredeyse bin km öteden o depremi hissettim, uzaklarda bir yerde büyük bir deprem olduğunu anlamıştım çünkü o kadar yumuşak sallandık ki sanki sallanmıyoruz da başımız dönüyormuş gibi. o depremin dalgasının ulaştığı son nokta olduğunuzu anlıyorsunuz. avizeye baktım belli belirsiz bir hareket var. aynısını 17 ağustos depreminde de yaşamıştık ailecek. sözlüğe girince durumun ciddiyetinin tahminimden çok daha öte olduğunu sol frame'i gördüğümde anladım. 6 şubat 2023 ekşi sözlük sol frame tabii hemen o bölgelerde yaşayan sevdiklerinize ulaşmak istiyorsunuz ama nafile. tv yi açtım daha hiç bir kanalda haber yok sadece altta "son dakika" haberi olarak görünüyor. hatay'da yaşayan ve bendeki yeri çok özel olan arkadaşıma ulaşmaya çalıştım saatlerce. saatler geçiyor hava aydınlanmaya başlıyor ama kendisine bir türlü ulaşamıyorum. öyle çaresiz ve güçsüz hissediyorsunuz ki o an kendinizi. sonrasın da gelen bir mesajla ne yapacağınızı daha da bilmez hale geliyorsunuz. "evimiz yıkıldı enkazın altından kendi çabalarımızla çıktık. artık hatay diye bir yer yok." size daha kötüsünü de söyleyeyim o da benim kadar çaresiz kalan devletinizi görmeniz ve bütün bu çaresizliğe tanık olmanız. bilerek ya da bilmeyerek yardımların aksatılması. göz göre göre giden canlarımız. yardım çığlıkları ve feryatlar. işte ömür boyu unutulmayacak bir felaket. nesilden nesile aktarılacak acı bir travma. o kadar çok canımız gitti ki o kadar çok canımız yandı ki yine de insan küçücük de olsa bulduğu tesellilere sarılıyor. ben de hatay'da yaşayan arkadaşımın ve ailesinin iyi olmasını teselli etmiştim kendime çünkü elimden bundan fazlası gelemedi. keşke devlet ve vatadaşlar olarak ilk andan itibaren siyaseti bir kenara bırakıp topyekün yardıma koşabilseydik. bu felaket bize gösterdi ki ülke olarak öyle uyuşturulmuşuz ki, öyle tepkisizleştirilmişiz ki. medeni bir ülkede normal şartlarda böyle bir felakette ne hükümet kalır ne yerel yönetimler kalır. bu felakete zemin hazırlayan herkesin yargılanması gerekirken biz ödüllendiriyoruz, alkışlıyoruz. her şeyden öte bir vatandaşın elindeki en büyük güç olan oylarımızı ceza değil ödül olarak yine bu felakete zemin hazırlayanlara veriyoruz.