depremden bir hafta önce, erken yaşta hayata veda eden kuzenimin taziyesine katılmak için memlekete gitmiştim. gittiğimde yıkanıp defnedilmişti. gelen gideni çok oldu. gelenler onunla yaşadığı güzel şeyleri anlattılar, onu andılar. onu anarken kah ağladık kah hüzünle karışık gülümsedik.iki gün kalıp istanbul'a döndükten bir hafta sonra o kıyamet yaşandı memleketimde. ilk birkaç gün yardım, kurtarma yoktu. insanlar enkazların başında sevdiklerinin çığlıklarını duya duya birkaç gün içinde yüz yıl yaşlandılar. onbinlerce insan toprağın altında cansız, milyonlarcası da toprağın üstünde anca temel ihtiyaçlarını karşılayabilerek yatıyor şu an. en şanslısı sürgün oldu toprağından. o şehirlerin hepsi birer hayalet şehir gibi şimdi. evet, en şanslıları bile genç yaşta ölen kuzenim kadar şanslı değildi. ne taziyeleri oldu, ne gelen gidenleri. can telaşına düşmüş insanlar doğru düzgün anamadılar bile onları. soğuk sayıların arasına defnedildiler. ve ne yazık ki, fotoğraflarını büyütüp çerçeveletebilecek bir dükkan da kalmadı, onları asacak bir duvar da.bir ay geçmiş. bir ay daha geçecek, sonra aylar, yıllar... herkes için hayat devam edecek* ama üzerini küller kaplasa da derinlerde bir yerlerde için için yakmaya devam edecek ateş düştüğü yeri.