deprem gecesi eşim ve ben gece 00.30 civarında eve gelmiştik. deprem esnasında ben uyuyordum, eşim ise oturma odasında dizi izliyormuş. antakya son bir kaç aydan beridir hafif hafif sallandığı için önce önemsemeyip 15 20 saniye kadar beklemiş. daha sonra dışarıdan bina yıkılma sesi geldiği için panikle yatak odasının kapısını açtı ve bana seslenip kaçalım diyerek kapıya doğru koştu. yatağımın hemen baş ucunda telefonum, cüzdanım, el fenerim, silahım olmasına rağmen hiç birini alamadan hatta terlik bile giyemeden eşimin arkasından koşmaya başladım. bu sırada bina hafiften sallanmaya devam ediyordu. alt katı dükkan üzerinde 7 kat olan binamızın 5.katinda oturuyorduk. eşim önde koşarken ben kapının anahtarını aldım ve ayağıma ayakkabımı hızla giyip eşime asansöre binme merdivene koş diye bağırdım. iki kat merdivenden indikten sonra üçüncü katta eşime yetiştim derken bina öyle bir salladı ki aynı anda elektrik de kesilmesiyle olduğum yere çöktüm kaldım. eşimin merdivenden düştüğünü gördüm sadece. sonrası karanlık, asansörlerin patlama sesi, alttan depremin gümbürtüsü, binanın kolonlarının demirlerinin kırılma sesi, sanki kıyamet kopuyor. her tarafa tuğlalar düşüyor ama bana değmiyor. devamında alttan gelen toz bulutunun burnuma dolmasıyla binanın yıkıldığını anlamam uzun sürmedi. o an merdivene koşmanın yanlışlığını, dairemizde kalsak en azından cesetimize ulaşırlardı diye düşündüm. allahım nolur burada mahsur kalmayalım bir an önce al canımızı dedim. ne kadar süre geçti bilmiyorum afad a göre bir kaç dakika bana göre bir kaç ömür ve deprem hafifledi. merdivenin sonundan bir ışık belirdi toz bulutu arasından, eşimin elindeki telefonun ekran ışığı. hayatım gördüm seni geliyorum diye bağırdım ve tuğlaların üzerinden atlayarak eşime ulaştım. ikimizde iyiydik. ama alttan birisi bagiriyordu hemen ayağımızın dibinde. telefonun ışığını yaktım karı koca iki kişinin oldugunu, molozlar arasında küçük bir delikte sıkıştıklarını anladım, yardım etmeye çalıştım ama ben üst katta onlar alt katta oldukları için bişey yapamadım, adama bu şekilde olmayacağını başka bir çıkış yolu bulmalarını söyledim. aslında başka bir çıkış yolu olmadığını biliyordum. o zaman çocuğumuzu alın dedi ve kundaktaki üç aylık bebeğini bana uzattı. öyle bir şok hali ki bebeğin ismi nedir, çıkınca kime vereceğiz hiç bir şey sormak aklımıza gelmedi. bebeği eşime verdim, ben evlerin çelik kapılarını tekmelemeye başladım, çünkü alttan gelen toz bulutuyla binanın bir kısmının çökmüş olduğunu anladım ve nerede olduğumuzu anlamak için pencereden dışarıya bakmam gerekiyordu. merdiven dairesi binanın tam ortasında, her katta dört daire olacak şekilde tasarlanmıştı, dışarıyla bağlantısı yoktu. yani binanın tam ortasında, aşağısı moloz dolu şekilde sıkışıp kaldık. kapıları açamayıp tekrar eşimin yanına geldiğimde alt katta sıkışan çiftin oldukları yerden kurtulduğunu ve çıktıklarını gördüm. dört kisi bir de bebek beş kişi olduk. sadece eşimin şarjı yüzde 10 olan telefonunun ışığı vardı. bana 112 yi aramam gerektiğini söylediler ve ben üç dört kere 112 yi aradım ama meşgul çalıyordu. tekrar tekrar aramam gerektiğini söylediklerinde (bu kısmı pek hatırlamıyorum eşimin söylediğine göre) ne 112 si kıyamet koptu 112 mi gelecek minvalinde bir seyler söylemişim. on dakika falan sonra 6.7 şiddetindeki diğer sallantı başladı. eşim ve diğerleri yere çöküp çök kapan tutun yaptılar ben ayakta onlara ışık tutuyordum, bana çök diye bağırıyorlardı ama çok saçma gelmiş olacak ki hiç bir şey yapmadan onları izledim. sonra o depremde bitti, yukarıdan yangın merdiveninden daha güçlü bir ışık geldi, bizim yan komşu murat abi, eşi ve üç oğlu, çocukların en büyüğü 12 13 yaşında. çıkış olmadığını söylediğimde onlar da hayal kırıklığına uğradılar. binanın alt katları çöktüğü için üst katlara çıkmanın daha mantıklı olacağını düşündüm ve çatıya çıkalım dedim, hep beraber yangın merdiveninden çatıya ulaştık ve kapı kilitli orada da kısılıp kaldık. tekrar beşinci kata bizim dairelerin olduğu kısma indikten sonra ben murat abilerin kapısının açık olduğunu gördüm. içeri girip salona koştum pencereden dışarı baktım. migros u gördüm içeride insanlar vardı, havaya gökyüzüne baktım, bir nefes çektim derince ve aşağı bakmak aklıma geldi. binanın dükkan ve ilk iki kat çökmüş, kalan kısım da arkaya doğru eğilmiş, biz eğilen kısımda olduğumuz için yere bir buçuk kat civarında mesafe kalmış. derken yan dairedeki nişanlı bir çift de kapılarını açtı ve onların oturma odasının duvarının komple aşağı uçtuğunu gördük. oradan perde çarşaf bağlayarak inmeye karar verdik. eşim ve diğerleri çarşaf toplarken ben bizim daireye koştum, binanın eğik durduğunu o an daha iyi anladım çünkü koridorda rampa yukarı koşuyordum. anahtarı çevirdim, kapıyı ne kadar zorladıysam da açamadım çelik kapı sıkışmıştı. tekrar murat abigilin daireye girip yatak odasına baktım, belki duvar yıkılmıştır benim daireye giriş vardır diye, ama yoktu. eşime kapının önünden bir ayakkabı aldım, geldiğimde çarşaf hazırdı. ben önce inerim dedim, sonra aycan diye bi kız ben zayıfım ben deneyeyim dedi ve indi. peşinden ben, sonra eşim, bebek, bebeğin annesi derken kucağıma alarak gelen herkesi indirdim. bina üzerimize doğru yatmış olduğundan çok daha stresliydi o an. aycan ın kafasına tuğla düştü, onu eşimin yanına güvenli bölgeye götürüp tekrar aynı yere döndüm. herkes indikten sonra eşimi alıp hemen binaların arasından çıkmak istedim çünkü bulunduğumuz yerlerin altı kapalı otoparktı. bir kaç duvar ve engelden atladiktan sonra toprağa bastık. eşimle kol kola girip yavaş yavaş arka sokaktan binanın ön kısmına ulaşmak için yürümeye başladık. eşimin telefonunu da düşürmüşüm. her yerden yardım çığlıkları, feryat figan. binanın önüne geldik ve 1 senelik binanın nasıl o hale geldiğini düşündüm, yoksa rüyada mıyım diye düşündüm. yürürken çorapsız giydiğim ayakkabıma dolan suyu düşündüm. deprem 4.17 de oldu, biz dışarı çıktığımızda 05.30 du. bizden haber alamayan arkadaşlarım hatay erzin ilçesinden yola çıkıp saat 7 buçuk civarında antakya ya geldiler. onlar gelene kadar bir bardak su bulamadık sağanak yağmurun altında. arabam kapalı otoparktaydı, ziynet eşyamız, telefonlar, eşyalar, kiyafetler her şeyimiz bir anda yok oldu. sadece pijamayla kaldık. eşimle 4 senedir evliyiz, en çok korktuğum şey ona veda edemeden ayrılmak olacaktı. uzun zamandır çocuk sahibi olmak istiyoruz ve tedavi görüyoruz. depremden sonra her şeyi unuttuk tedaviyi falan bıraktık. derken depremin 45. günü eşimin hamile olduğunu anladık. çok değişik duygular. ben şöyle yorumluyorum, allah bize dedi ki, istersem canınızı alırım, istersem bağışlarım, istersem her şeyinizi elinizden alırım, istersem de canınıza can katarım...bugün 13.04.2023 binanın enkaz kaldırma çalışmasına gittim, alt kattan çocuklarını aldığımız kişiyi gördüm, çocuğun adı kerem, üç aylıkmış.binamızda 7 kişi vefat etti, karşı binada 130 kişi. antakya odabaşı mahallesi.