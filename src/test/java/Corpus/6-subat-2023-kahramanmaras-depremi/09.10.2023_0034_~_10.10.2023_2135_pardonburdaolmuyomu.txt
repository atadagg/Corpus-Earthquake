6 şubat gecesi her zamanki gibi işten geç çıkıp eve geç geldim, sobayı biraz daha harladım televizyonun karşısındaki kanepeye uzandım ve prime videodan adını şu an tam olarak hatırlayamadığım ama (bkz: deus ex machina) deyişi üzerinden kelime oyunu yapılmış bir çizgi dizi izlemeye başladım. benim için yalnız kaldığım, ev ahalisinin uyuduğu kıymetli anlar bu zamanlardı. o malum zaman gelmeden 5 dakika önce televizyonu kapatıp balkona çıkıp bir sigara içmiş, yağmuru izlemiş ve o sırada da kanepede uyumaya karar vermiştim. geri dönüp uzandıktan dakikalar sonra sarsıntı başladı. şimdi biter şimdi biter derken bitmeyeceğini artık idrak etmeye başladım. yan odadan kardeşimin bağırışına doğru içgüdüsel olarak yönelmek istedim. tam üç kere denedim üçünde de yere düştüm. inanılmaz derecede garip seslerin evden mi dışardan mı geldiğini ayırt edemez halde yerde yüzükoyun uzanmış vaziyette kaldım. sırtıma bir şeylerin döküldüğünün farkındaydım ama elimden bir şey gelmeyeceğinin de farkındaydım. tek yapabildiğim ve hatırladığım lütfen lütfen lütfen diye tekrar etmekti. kime lütfen diyordum bende bilmiyorum. sarsıntı bittiğinde annem, babam, iki kardeşim ve ben hemen dışarı çıkmaya yeltendik ama çıkamadık. evimizin biri balkondan diğeri normal girişten olmak üzere iki girişi vardı ama iki kapıyı da açamadık. kapılar sıkışmıştı. allah kahretsin ki pencerelerin de hepsi demirliydi başka çıkış yolu yoktu. tekrar balkon kapısını zorlayıp kırarak açabildim ve hepimiz dışarı çıktık. o eski taş ev bizim için direnmişti sanki.dışarısı alabildiğine karanlık, inanılmaz bir sağanak yağış. üzerimde ne ara giydiğimi hatırlamadığım montum var ve ayaklarım yalın. sonra uzaktan bir ses geldi. iyi misiniz? o an sokakta koşmaya başladım. istikamet bir sokak ilerdeki en yakın arkadaşlarımdan birinin evi. koştum, baktım ev yerinde duruyor. içim biraz rahatladı, geri döndüm. o an ilk büyük artçı sarsıntı gerçekleşti. sonradan öğrendik 6.5 miş şiddeti. hemen yanımızdaki iki katlı binanın önce güneş enerjisi düştü sonrada ev ortadan ikiye ayrıldı. hayatımda bu kadar şok olduğum ikinci bir an olmadı. allahtan evde kimse yaşamıyordu.biz yaşadığımız memleketin eski ailelerinden biriyiz. avlu şeklinde ve tek katlı bahçeli evlerde yaşarız. tüm sülalem yan yana evlerde yaşar. tek tek baktım, şükür herkes sağlam. araba garajlarının altında toplandık, yağmur hiç durmuyor. ben hala yalın ayağım. elektrik yok, telefonlar çekmiyor. o an sanki hepimiz sağlamsak çok da bir şey olmamıştır heralde diye düşündüm. ama sarsıntı çok büyüktü belki ben abarttım bilemiyordum.sabaha karşı belediyeden geldiler, haber almaya başladık. antakya ve iskenderun çok kötü dediler. çok ölümüz var dediler. maraş çok kötü dediler. çok ne demekti? yani ne kadar çok olmuş olabilirdi? sonra yavaş yavaş somut haberler almaya başladık. teyzem ve kuzenim iskenderun'da. liseden can dostum, eşi ve daha doğmamış bebekleri antakya'ya göçük altındaydı. binlerce ölü diyorlardı. bir şey yapmak gerekti. içine yaşlılarımızı yerleştirdiğimiz arabalar hariç arabalarımıza ne bulduysak koyduk. (deprem sürecinden hemen sonra o arabalara yerleştirdiğimiz yaşlılarımız da vefat etti.) 20-25 dakikada iskenderuna ulaştık. ilk üç gün iskenderun'da kaldım. daha sonra antakya'ya geçtim, 1 hafta kadar orda kaldım. en sonda da samandağ'da yardımcı olmaya çalıştım. bu süreçte ceset de taşıdım, canlı da aradım, çorba da dağıttım, yağmacı da aradım, çadır da kurdum. haftalarca banyo yapmadım, üzerimdekileri değiştiremedim. ilk defa sıcak bir şey yediğimde 3. gündü o da askerlerin verdiği mercimek çorbasıydı. o gün bir de askerlerden parka aldım (sağolsunlar), benimki yırtılmıştı. bir süre konuşamadım, sanırım ilk iki gün hiç konuşmadım. sadece benden daha aklı selim davranabilen insanların talimatlarına uydum. daha sonra konuşabildiğimde de uzun bi süre cümleleri toparlayamadan, sanki kekeme olmuş gibi konuştum. yine çok ağladığımı(zı) hatırlıyorum. her cenazede çok ağladık, çok sinirlendik. bazı devlet görevlileriyle tartıştık, boğaz boğaza geldik. bir hatamız olduysa burdan özür dilemek isterim. en sevindiğim an da üzerinde kocaeli yardım tırı yazılarını gördüğüm tırların iskenderuna giriş anı olmuştu. tabi diğer tırlara da çok sevinmiştik ama kocaeli üniversitesi mezunuyum oradan gelen bir yardımı görünce kendime hakim olamayıp hüngür hüngür ağlamıştım. sanki çok tanıdık biri beni hatırlamış ve yardımcı olmuş gibi hissetmiştim. o tırlarda emeği geçen herkese de ayrı ayrı teşekkür ederim.yabancı ekiplerin bazılarıyla yarım yamalak ingilizcemle iletişim kurmaya çalışıp, yardımcı olmaya çalışmıştım. her biri bizden biri gibi yardımcı olmuştu hepsine çok teşekkür ederim.konuşulması gereken, belki lanet okunması gereken, iliklerime kadar nefret dolu olduğum kurumlar ve yöneticiler var mı var. elimden bir şey gelmiyor, bazen bu bana çok koyuyor. hiçbirine hakkımı helal etmiyorum. artık günbegün hatırlayamıyorum. düşünüyorum ama bazı şeyleri hayal meyal hatırlayabiliyorum. zaten hiçbir cesetin yüzüne bakamamıştım, onların yüzü hiç yok. sadece kaldırımda ya da spor salonunda sıra sıra ceset torbalarını hatırlayabiliyorum. unutmaya çalışıp unutamadığım tek şey galiba bu. kaç ay geçmiş neden yazıyorsun derseniz de sadece biraz anlatmak istedim işte o kadar.merak eden olursa diye de ekleyeyim. teyzem ve kuzenimi eve perde bezinin içinde getirdik. can dostumu, eşi ve doğmamış bebekleri için kefen bulabildik. askerdi arkadaşım sağolsun askerler yardımcı olmuştu. edit: imla, ekleme, teşekkür.