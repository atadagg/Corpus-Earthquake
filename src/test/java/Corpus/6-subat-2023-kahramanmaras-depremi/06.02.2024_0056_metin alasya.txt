ben 33 yaşındayım. maddi, manevi kaybettiğim çok şey olmuştur, her insan gibi. sonuçta kimler neler kaybetmiyor ki bu hayatta. ben o güne kadar hayatım boyunca hiçbir şeyden de korkmamıştım... ama o gün, 6 şubat sabahı, hayatımda ilk kez kaybetme korkusuyla, kaybetmenin gerçeğiyle, doğasıyla, soğukluğuyla, yani bizzat kendisiyle tanıştım. ben o güne kadar bu hayatta hiçbir şey kaybetmemişim, bu gerçeği o sabah öğrendim... aslında yakınlarından haber alamayan yüz binlerce insandan daha şanslıydım, en azından haber alabilmiştim. fakat içimdeki kaybetme korkusu öyle dehşet verici bir haldeydi ki, bunu ne kadar şans diye tanımlarım onu da bilmiyorum. delirmeme, kafayı yememe bir nebze engel olduğu için belki de şans diyorum buna.günlerce yattığım yataktan utandım. yatamadım ki zaten. bir nebze olsun uyumaya çalıştığımda bile klimayı kapattım, üstüm açık yattım. "bir insan uyumadan, yatmadan istediği kadar ayakta kalabilmeli diye" insan anatomisine küfrettim gecelerce. herhangi bir sıcak yatak onun hatay'daki felaketine, soğuğuna, evsizliğine, dışarda kalışına ihanetti. ben ona ihanet edemezdim. o güne kadar yukardakine ettiğim dua bir elin parmağını geçmezdi. bir elin parmağı olanlar da saf çocukluk yaşlarımdan kalma... tanrı'ya inanıp da benim kadar kin güden, baş kaldıran, öfkeli, kızgın, ondan ümidini yitirmiş ve hatta ümit bile beslemeyen, "senden gelen gelmesin" diyecek kadar arkasını dönmüş başka bir insan evladı yoktur. o sabah milat oldu benim için. tükürdüklerimi yalaya yalaya, bütün gururumu bir kenara bırakıp belki de gerçek manada ilk kez dua edip, birşey istedim. ona dokunmaması, zarar vermemesi için saatlerce dil döktüm. yeri geldi yalvardım, yeri geldi "en büyük düşmanın" olurum diye tehdit ettim. evet ben tanrıya hem yalvarıp hem tehdit ettim. beni moleküllerime ayırıp, atomlarıma kadar parçalayabilirdi, yeter ki ona dokunmasındı. çünkü bu konuda anlaşma yapmamız gerekiyordu. sanırım bu yaşıma kadar ilk kez benimle anlaştı, isteğimi yerine getirdi. bu yaptığını ömür boyu unutmam...aklım hatay'da ama bedenim uzaktaydı. yanında olamıyordum. hani insan içine içine kahrolur ya... yanında olamadikca kahroluyordum. sonra 50'ye yakın depremzedenin buraya geldiğini öğrendim. tamamına yakınının hatay'dan geldiğini öğrenince tüm sorumluluklarını üstlendim. konaklamaları, 3 öğün yemekleri, kıyafet, ilaç, para ihtiyaçları, çocukların sosyal ihtiyaçları... afad 1 parça bedeni alakasız kıyafet attıysa üstlerine, bedenlerine uygun 10 parça kıyafet topladım. eve çıkmak isteyene ev, eşya, erzak buldum. onlarla yatıp onlarla kalktım, haftalarca hatta aylarca. bütün bunları övünmek için anlatmıyorum asla. çünkü ben bunları başta onun için yaptım. olduğum yerden yapabileceğimi yapmaya çalıştım. o insanlar onun her gün geçtiği sokaktan, caddelerden geçen, onun yemek yediği yerde karnını doyuran, onun kahve içtiği kafenin yan masasında oturmuş olma ihtimalleri son derece yüksek insanlardı. hepsinde bir parça o vardı çünkü benim için. bu insanlar onun topluluğuydu, onun insanlariydi. onunla aynı havayı solumuş olmalarının hatrina bile bakardım ben onlara, sahipsiz bırakmazdım. baktım, 1 sene geçti. ihtiyaç oldukça hala onlar için elimden geleni yapmaya çalışıyorum.bugün burada kimse sessiz yürüyüş yapmadı ama ben sessizce oturdum. başımı kaldırdım, yukardakine göz kırptım ve 1 senenin ardından ona tekrar teşekkür ettim...