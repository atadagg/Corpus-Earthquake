dakikalarca bitmek bilmedi, hayatımda böyle bir şey yaşamadım. dışarı mahşer yeri gibi, evden çıkamayacağız sandık.depremden 1 yıl sonra gelen edit:deprem anında 9 katlı binanın 7.katındaydım. gece 3:50'de eve girdim su içtim yattım. gözümü açtığımda yerdeydim ve inanılmaz sert bir şekilde sallantıya uyandım. kaldığım odadaki avize tavana çarpıyordu, odada dolapta bulunan eşyalar dolapta kırılıp yere düşüyordu. duvarlardan kopan parçalar üzerime düşüyordu. kendimi korumak için yatağın yanında refleks olarak cenin pozisyonu aldım. sallantı beni duvara çarpıyordu, bir türlü bitmek bilmiyordu. dışarı doğru baktığımda garip yeşil ve mavi renkli ışıklar gördüm, dedim kıyamet kopuyor bugün son günümüz. sonlara doğru artık öleceğimizden emin oldum ve emekleyerek annemin odasına gittim, zaten öleceğiz anacığıma sarılıp öleyim diye düşündüm. annemle sarıldık bir yandan ağlıyorduk, bir yandan şehadet getiriyorduk. bu alemde diğer odalarda bulunan ablama , çocuklarına ve babama sesimi duyurmaya çalışıyordum, o kadar bağırdım ki 1 hafta boyunca ses kısıklığım geçmedi. sallantı yavaşlar gibi olunca tamam dedim ölmeyeceğiz. hemen kalktım montumu giydim, pantolonumu aldım, ayağıma hızlıca çorap geçirdim sigaramı telefonumu aldım şarj aletimi aldım ve evin kapısını açmaya gittim. deprem nedeniyle kapı kasılmıştı ve açılmıyordu. 3 kez denedim son denememde tüm gücümle çektim ve açıldı. ev halkını beklemeye başladım, herkes olayın şokundan konuşamaz haldeydi. ailem gelince, 7. kattan aşağı inmeye başladık, bir yandan telefonla abime diğer sevdiğim insanlara ulaşmaya çalışıyor, bir yandan aşağı katlarda bulunan ve kapısını açamayan insanların kapısını tekme atarak açmaya çalışıyordum. aşağı inince mahşer yeriyle karşılaştım. herkes can derdinde, babamın arabasının arkasına bir transit çalışır halde kapıları açık şekilde park etmiş ve gitmiş. o aracı başka bir yere çektim babamın arabasını ordan çıkardım sonra kendi aracıma geçtim. bu arada son 20 yılda gördüğüm en soğuk hava var dışarda. insanın etini bıçak gibi kesen cinsten. abime, büyük ablamlara ve bir kaç arkadaşıma ulaşbildim ve iyi olduklarını öğrendim. babamlar geniş ve açık bir alana doğru yola çıktı ben ise şehrin diğer bölgelerine abimlerin yanına doğru yola çıktım. ilk başta deprem başka şehirde oldu zannetmiştim, meğersem merkez üssü kahramanmaraş'mış. ömrüm boyunca unutmayacağım, depremi yaşayan herkesin hayatında kapanmayacak yaralar kaldı. herkes sevdiklerini yakınlarını kaybetti. hepimizin psikolojisi bozuldu, eski nesiller hep siz ne gördünüz ki derdi. deprem gördük, darbe girişimi gördük, iç savaşları gördük, mülteci akınını gördük, ekonomik kriz gördük. her şeyi gördük, yeter bu kadar gördüğümüz daha görmek istemiyoruz.