depremin üzerinden 9 gün geçti. ben de yaşadıklarımızı, tarihe not düşebilmek adına paylaşmak istiyorum.sabah 7:00 civarında depremi öğrendim. annem-dayım-ananem elbistan'dalardı. deprem sonrası arabada beklemişler, 8:00 gibi eve girdiler. dışarı çok soğuktu. ananem yaşlı, dayım hasta daha fazla dayanamamışlar. ilk depremde 4 bina yıkılmış elbistan'da. (kaynak bulamadım, orada olan bir çok kişinin söylediği birşeydi.) 2. depremde yine evdelermiş bir çok insan gibi. çok sarsıcı olmuş bu deprem. sonrasında zaten şehir dümdüz olmuş. sabahtan öğlen 2. depreme kadar ne yapacağımı bilemedim. olayın ciddiyetini, vahametini kavrayamadım. bir gözüm telefonda, saçma sapan rutin işlerle oyalanmaya, toplantılara girip çıkmaya devam ettim. 2. deprem olduğu anda başımdan aşağı kaynar sular döküldü. depremi öğrendikten sonra ailemi aradım ve iyi olduklarını öğrendim. tam bu sırada telefonlar kesildi ve yaklaşık 1 saat kendilerine ulaşamadım. sonrasında ne yapmam gerektiği için planlama yapmaya, düşünmeye çalıştım ama etrafımda beni de doğru düzgün yönlendirebilecek hiç kimse yoktu. saat 16:00 civarı eskişehir'den yola çıktım. yol durumunu çok takip edemedim ama yağışlı ve kapanma riski olduğunu haberlerden takip ediyordum. kırşehir'i geçtikten sonra mucur'a varmam yaklaşık 2 saat sürdü (mesafe 15 km). kar ve tipi inanılmazdı. 1.5 saat kadar hemen önümdeki otobüs kaza yapıp yolu kapattığı için bekledim. sonrasnda yol açıldı ve mucur'da dinlenme tesislerine ulaştım. zaten benden sonra kırşehir çıkışını kapatmışlar, mucur'dan da ileriye gidilmesine izin vermemişler. arabada uyudum. sabah 6:00 civarı yol açılmış, 6:30 gibi yola çıktım. göksun girişine kadar sorunsuz gittim. kahramanmaraş'tan kayseri-ankara istikametine bu yoldan gidildiği için göksun tam bir kaos içindeydi. burayı geçtikten sonra 15:30 gibi elbistan'a varabildik. girişteki karaelbistan denilen bölge dağlık olduğu için burada yıkılan bina göremedim ama battal köprüsünü geçtikten sonra artık bambaşka bir dünyadaydık. heryer enkaz, tüm şehir yerle bir olmuş. hava çok soğuk. tek tük iş makinası "0" (yazıyla sıfır) afad vb. arama kurtarma görevlisi... deprem üzerinden 36 saat geçmesi sonrasında durum bu şekildeydi. enkazların üzerinde yangınlar vardı, ben bir şekilde depremden dolayı olduğunu düşünmüştüm... ama insanların enkaz altında kalan yakınları üşümesin, belki ısıtırız diye yaktıkları mobilyalar, tekstil vb. ürünler olduğunu görünce dayanamadım... dayımın evi pınarbaşı mahallesinde olduğu için (dağın eteklerinde ve zemini sağlam bir bölge) nispeten daha az hasar vardı. zaten dayımın 2 katlı evinde boya çatlağı, bir çizik bile yok. çok hızlı şekilde bir kaç parça eşya alıp 16:30'da ankara'ya dönmek üzere yola çıktık. elbistan içinde gördüğüm kadarıyla terminal bölgesi çevre yolu (şimdiki adı binali yıldırım bulvarı(!)), sekili, malatya caddesi (şimdiki adı recep tayyip erdoğan bulvarı (!)), saraykent civarı (şimdiki adı dr. devlet bahçeli bulvarı (!)), azerbaycan bulvarı (eskiden küçük ceyhan buradan geçermiş babam anlatırdı, yani eski bir dere yatağı) inanılmaz kötü durumdaydı. yüksek yerler, dağ etekleri vb. daha az hasarlı görünüyordu. elbistan'a giderken arabanın bagajını su, ekmek, bebe bisküvisi, süt, bez, ped, ton balığı vb. ile doldurmuştuk. bunların bir kısmını dağıttık. bir kısmını orada bir çok insanın gelip ısındığı, ailemin de gece konakladığı bir noktaya bıraktık. bir gencin hikayesini dinledik: "terminalin yanındaki bina ilk depremde yıkılan binaymış. enkazdan kendi kendine çıkabilmiş. ailesinin seslerini duyabiliyormuş. kısa sürede afad gelmiş, kurtarma çalışması da başlamış. sonra "maraş'tan haber geldi, biz oraya gitmek zorundayız" diyerek ayrılmışlar. canlı kanlı sesleri gelen insanları bırakıp gitmişler. sonrasını bilmiyoruz, sesleri artık gelmiyor demişti.yola çıktıktan sonra göksun-pınarbaşı arasındaki dokuzdolambaç geçidinde kar ve tipinden dolayı çok zorlandık. zaten yine biz geçtikten hemen sonra yol trafiğe kapanmış. akşam 22:30 civarı kayseri'ye ulaşabildik. burada uygulama otelinde ücretsiz olarak konakladık. gittiğimizde 2 oda vardı, temiz olana ailemi yerleştirdik. diğer odanın temizlenmeme ve ellerinde temiz çarşafların olmama sebebini resepsiyon görevlisi: "dün 35 afad görevlisi kaldı, vakit olmadı, açıkçası depremzedenin temiz çarşaf isteyebileceğini de düşünemedik (!)" olarak açıkladı. s.k..misin sabaha mı bırakırsın? kurtarma ekipleri tabi gelecek, kalacak, kirletecek. nasıl onlar görevlerini yapmak için saatlerce uğraşıyorlarsa, senin de depremden etkilenmeyen bölgede biricik görevin bu insanlara temiz barınma sağlamak. bu kadarcık. sanki hasbam kendi evini açmış da kesesinden misafir ağırlıyor... çarşamba öğlen saatlerinde kayseri'den ankara'ya yola çıktık. ailemi ankara'ya yerleştirdikten sonra ben de 22:30 civarında eskişehir'e vardım. benimle tam olarak aynı saatlerde yani çarşamba akşam 22:30'da, yani ilk depremden 66 saat, ikinci depremden 56 saat sonra yoğun olarak afad görevlileri elbistan'a ulaştı ve çadırkent kuruldu. ben 850km uzaktan tek başıma gittim, 2 gece konaklayarak aynı mesafeyi geri döndüm. aynı süre içerisinde çadırkent kurulumu -ancak- gerçekleşti...kaza yapmadan oraya ulaşabildiğim ve ailemin sağlık problemi olmadan atlatabildiği için gerçekten çok ama çok şanslıyız. bunun da farkındayız...bundan sonrası nasıl olacak tam bir muamma:- hasar alan bölge ne olacak? komple başka bir bölgeye mi taşınacak? - taşınırsa hak kaybı, taşınılacak bölgede arsa sahipleri açısından nasıl bir uygulama olacak?- aynı yere bu evler tekrar yapılacaksa, yeni bir imar planı yapılacak mı? zemin etüt çalışmaları yürütülecek mi?- ticaret ile uğraşan halk bu arada ne yapacak?- yıkılan/ağır hasarlı yerlerdeki halkın eşyaları, dükkan malzemeleri ne olacak? tazmini nasıl gerçekleşecek?- mesela dayım emlakçıydı. bu şehrin yeniden eski haline ve hareketliliğine kavuşması en az 3-4 yıl alacak. bu sırada ne işle uğraşacak? hangi ticari ortamda kendi mesleğini sürdürmeye devam edebilecek?- bu hükümet tarafından bu planlamalar yapabilecek mi? halk mağdur edilmeden hayata geçebilecek mi?