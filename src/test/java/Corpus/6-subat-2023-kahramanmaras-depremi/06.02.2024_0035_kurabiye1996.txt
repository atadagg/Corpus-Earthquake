6 şubat 2023, hayatım boyunca belki de hiç unutamadığım bir zaman dilimi olarak aklımda kalacak. deprem bölgesinde olmadığım halde o gün depremi ben de yaşadığım şehirde hissettim. o geceyi hiç unutmam. hava çok soğuktu, kar fırtınası vardı. o günlerde tek derdim hayalimdeki işe sahip olmaktı. işsizim diye isyan ediyordum. o gece de uyumamıştım. sarsıntıyı hissettik, tabii bizi az sallamıştı. o bile dehşet etkiliydi. ne olduğunu anlayamadım, sabah televizyonda gördüğüm tablo ise inanılmazdı. gözlerime inanamıyordum. nasıl böylesine büyük bir acı yaşanabilirdi. üzüntüden, acıdan evde duramadım. bütün dertlerim artık çok boş gelmeye başlamıştı. ertesi gün sırt çantamı alıp deprem bölgesine gönüllü olarak çalışmaya gittim. yolculuk zor geçti. bölgeye yaklaşırken otobüste akademisyenin biri "hiçbiriniz buradan döndüğünde bir daha eskisi gibi olamayacak" dedi. hakikaten de öyle oldu. günlerce soğukta, moralim bozuk bir halde çalıştım. insanlara birebir temas ettim. artık son günlere doğru psikolojim, var olan ortamı kaldıramadı. ben dışardan gelen biri olarak böyle hissettim, kim bilir yaşayanlar neler hissetti. çadırkentlerin önünde üzerlerinde ince hırkayla, ellerinde çocuklarıyla sabahın erken saatinde ekmek sırası bekleyen kadınlar gözümün önüne gelip duruyordu. gerçekten orada yaşananlar çok zordu. bir sürü insana dokundum. günler sonra evlerimize gönderildik. dönüş yolu boyunca ağladım. kaç tane insanın hikayesine dahil olmuştum, bundan sonra acaba ne yapacaklardı. kendi şehrime geldim, o anı hiç aklımdan çıkaramam. enkaz halindeki bir şehirden, hiçbir şey olmamış gibi sapasağlam duran şehire gelince bir duraksamadım değil. gece yarısı düşüne düşüne yürüyerek eve gittim. ertesi günlerde cidden eskisi gibi değildim. sonrasında o dert yaptığım basit meseleler birer birer çözdüldü. hayatımda çok şey değişti. tamamen depreme yönelik çalıştığım bir işim var, başka bir şehire taşındım. daha sakin daha anlayışlı birine dönüştüm. eskisi gibi her şeye üzülemez hale geldim çünkü ben hayattaydım, sevdiklerim hayattaydı. gerisi bir şekilde çözülürdü. allah bir daha aynı acıları yaşatmaz umarım. depremde hayatını kaybeden herkese rahmet diliyorum, yakınlarına ise sabır. ben o insanları da o günü de hiç unutmadım, hep aklımdalar.