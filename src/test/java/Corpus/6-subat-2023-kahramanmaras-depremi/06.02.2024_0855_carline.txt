şöyle bir durum var ki, itiraf etmeliyim, ben bir senedir duygusuzlaştım. benim için tüm hayat nötr. biraz öfke, biraz üzgünlük ve biraz da anksiyete var. başka bir duygu hissetmek çok güç geliyor. biraz kırıntısını bulursam, sanki kocaman bir hismiş gibi davranıp yine öyle hissetmeye çalışıyorum ama yaşadığım en coşkulu anlarda bile bu olmuyor. mış gibi yapmak zorunda kalıyorum yoksa toplum beni yadırgar diye korkuyorum :)bazen harika şeyler yaşıyorum ve bunların harika olduğunu “hayat kullanım kılavuzu”ndan dolayı biliyorum. gurur dolu, coşku dolu, mutluluk dolu olmalı biliyorum ama oysaki ben nötr hissediyorum. insanlar garipseyince yine mış gibi yapıyorum. evet en coşkulu benim, aşırı mutluyum, evet evet bu yaptığım, bu olan harika bir şey :) her şey robotik oysaki. hayat robotik devam ediyor. üretme de, çalışma da, başarılar da her şey robotik.bunları sosyal medyadan yazmayı denedim ama paylaşamadım. henüz itiraf edebilecek konumda değilmişim. insanlara sizi kandırıyorum, bir senedir kandırdım demek zor geldi haliyle. sırf beklenti için yazdığım çizdiğim ve oynadığım o anlar biraz gerçek ama çoğunlukla kandırmacaydı, demek zor geldi.bunu şimdiye kadar bir tek psikoloğuma itiraf edebildim, beni tanıyan başkasına edemem.tam bir sene oldu, duygularımı kapatma tuşuna basıp sadece yardım etmeye odaklanmıştım, duygularımı açarsam, kendi acılarımı ve kayıplarımı düşünürsem yere yığılırdım, ihtiyacı olan onca insanı yarı yolda bırakırdım çünkü. ben yoksam bir eksiktik çünkü. ekip bekleyen yardım bekleyen onca insan varken ben evimdeydim çünkü ve tek yapabileceğim buydu. telefonumda hâlâ kayıtlı olan vinç, ekskavatör numaraları, ya ben ekskavatör nedir bilmezdim ki? madencilerin numaraları, arama kurtarma ekibinden arkadaşlarım ve onların ihtiyaçları, enkaz başında benden, ben kimim ki ya, benden medet uman insanlar… ve o arabayla taşı taşı bitmeyen ceset torbaları… tır şoförlerinin oraya götürmek için binlerce besmeleyle korka korka taşıdığı şeyleri, benim getirdiğimi gördüklerinde rahatlamaları mesela, onlara ayak üstü verdiğim psikolojik destek, sanki bende çok kalmış gibi. hasta olur gibi olduğumda boğazımdan aşağı vitamin falan ne bulursam onu dökerken sinirimden ağladığımı hatırlıyorum. bir gün mutfakta çöküp ağlama krizine girdiğimi ve o sırada telefonu elimden 5 dk bıraktığım için çektiğim vicdan azabını hatırlıyorum hayal meyal. tüm bu sislerin içinde oradan zar zor getirebildiğimiz akrabalarımızın yaşadıkları. buraya gömdüğümüz kuzenim…o süreç öyle uzundu ki.şimdi bir yıl oldu. ama ben hâlâ o duyguları açma tuşunu bulamıyorum.