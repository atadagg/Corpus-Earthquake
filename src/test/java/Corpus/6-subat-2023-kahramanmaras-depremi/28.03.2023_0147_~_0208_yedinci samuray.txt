bu günü nasıl unutacağımı bilemiyorum. sağ olsun dost olmasak da düşman olmadığımızı bildiğim birinden "nasılsınız, iyi misiniz?" diye bir soru gelmişti. ben de şöyle demiştim:"...ruh hâlimiz açıkçası iyi değil. evlere geçen herkesin yüzü kireç gibi. emin değiliz, sadece ev sağlam dedikten sonra duvarlara bakıp "umarım bir daha olmaz" diye düşünüyor herkes. korku her tarafta. her şey üst üste geliyor. zaten umutsuzluk hakimdi... depremin yarattığı etki molozlarıyla, artçılarıyla, kaosuyla, ekonomik kriziyle, çıkmaz yollarıyla, kabullenilmiş çaresizliğiyle beraber az bir şey var olan ışığımı(zı) kapladı. bilmiyorum. kış mevsimi diye değil, böyle bomboş, karla kaplı uçsuz bucaksız bir vadide yalnızız. hepimiz birbirimizi avutuyoruz. belki yüzyıllarca böyle bir şey olmayacak burada... islahiye ve nurdağı'nı görmeseydim, sosyal medyayı takip etmeseydim, o ilk üç gün yaşadığımız kaosu yaşamasaydım... belki daha iyi hissederdim. sadece derinlerde bir şeyler bu depremle ortaya çıktı. yerin altı değil sadece; çok inançlı, dindar, her türlü ölümü kabullenmiş insanların o kireç gibi yüzlerini görünce kırılanın sadece yerin altında olmadığını görüyorum. en kabadayı konuşanların bile derinlerinde çatlama var kırılma var. çok iyi şakalar yaptım, komik hikâyeler anlattım. sırf daha iyi oluruz, bi an belki döneriz önceye diye... kahkahalardan sonra hep o düğümlendiğimiz, kırıldığımız an'a dönülüyor. bir tel kopar ahenk ebediyen bozulur'du! bu tel bir daha aynı ahengi tutmaz. koptu bi defa... bu yüzden sadece hiç iyi değilim ve bunu çok iyi biliyorum."bu cevabı yazdıktan sonra, belki bu hissiyat geçicidir belki de abarttım diye düşünmüştüm. aradan hayli zaman geçti, vücudumdaki bütün damarlarda dolaşan ruh sökülmüş durumda. gaziantep'te bütün hayatımı(zı) bir daha eski tadını ve ruhunu bulamayacağım(ız) şekilde kaybettim(k) bu depremle. öyle şeyler görüp duydum(k) ki depremi benim gibi gezegenin doğasına bağlayan, bilimle açıklamaya çalışan bir adam bile bir yerden sonra bu açıklamaların hiçbirinin yeterli olamayacağını anlıyor. temel mesele ne biliyor musunuz? ya da kopan tel ne veya benim gibilerin içinde ölen şey nedir, biliyor musunuz?bu ülke bu toplum!bütün bu umutsuzluğun, psikolojik çöküşün, tedirginliğin, boğulma hissinin biricik nedeni her anlamda çürümüş bu ülke bu toplum! insanların başına sadece binalar çökmedi! adaleti, bilimi, dini, sağlığı, ahlakı, eğitimi ve ekonomisi bütün sahteliğiyle, binalarla birlikte, ya insanların başına çöktü ya da insanlar her anlamda içinde var olduklarına, varlıklarını anlamlandırdıklarına inandıkları toplumla ağır hasar gördü. bunu telafi edecek hiçbir şey göremiyorum!tabi ya seçim var! seçimmiş!acınacak hâldeyiz!