evet arkadaşlar, bu yoğun siyasi sözlük gündeminde araya bir virgül atmak istiyorum. öncelikle deprem anında yaşadıklarımı aşağı bırakıyorum. daha sonra yine bir şeyler yazabileceğimi söylemiştim ve bunun için geldim. #149382455yaşadıklarımızın üstünden neredeyse 2.5 ay geçti. bu sürecin yaklaşık 1 ayını eş, dost, akraba evinde geçirdik ve ardından evimize girdik. evimiz hafif hasarlı ancak yaşanacak halde desem yalan olur. ilk katlarda duvarlar yıkıldı, biz üst katta olduğumuz için duvarlarda çatlaklar var. kimisi yıkık duvarların arasında, girdi evine yaşamaya çalışıyor. çoğu dairede tadilat var. kısacası buralar düzeldi demek en büyük yalan. tam tahmin ettiğim gibi bu felaketi unutmamız 1 ay sürdü. 1 ayda on binlerce insan öldüğüyle kaldı. bizler ise kaybettiklerimizin acısını unutmayı vicdanımıza yediremiyoruz. bazen -özellikle geceleri- düşünüyorum, ne yaşadık diye. benim deprem anını idrak etmem 3 hafta sürdü. yani depremden 3 hafta sonra deprem anında yaşadıklarımı idrak etmeye başlayabildim. tam 100 saniye. bitmek bilmeyen bir sallantı ve istisnasız yaşayan herkesin dilinde aynı cümle “ben ölücem dedim.” biraz önlem alabilenler ve biraz şanslı olanlar hayatta. yıkımın boyutu çok yüksek. öldürmeye kararlı bir şekilde salladı, bu yüzden herkes öleceğine inandı deprem esnasında. çok da can aldı zaten. bu depremle alakalı o kadar hikaye var ki hepsini bir entry’de girmeye kalksam 1 ay yazarım ancak biter. kendi adıma yaşadıklarımı fazla baymadan anlatmaya çalışıyorum. biliyorum uzun yazılar ancak en iyi bu şekilde anlatabiliyorum. 6 şubat’ta, hayat bir insana belki 40 yılda yaşatacağı tecrübeyi 100 saniyede yaşattı. bunu çoğumuz idrak edemedik. arkadaşımın mezarına toprak atarken bile hala idrak edemiyordum. böyle bir olay yaşadıktan sonra, yaşadıklarınızı anlamanız için en az 3 hafta gibi bir süre gerekiyor. deprem sabahı o kadar kendimde değildim ki, ikinci deprem esnasında yakınlarımın enkazı başında binalar üstüme gelip giderken hareket edemedim. bir umursamazlık oldu ama kendimle alakalı. yani kendimi bırakıp sadece başkalarının canını düşündüm. herkes öyle düşündü. o gün ve devam eden günlerde kimse kendi derdine düşmedi. yağmurun altında ayak sırılsıklam halde saatlerce enkaz başında bekledikten sonra 1 hafta duş almadan suya, çamura bastım. aynı ayakkabıyı ve aynı çorabı 1 hafta giydim. üstümü 1 hafta hiç değiştirmedim. arabada yattım kalktım. sadece kalkınca pantolon giyiyordum. onu da depremden sonra kısa süreliğine eve çıkınca aldım. insanlar soğukta enkaz altındayken kim ayağındaki çorabı düşünür? zaten bir film sahnesinde gibi hissediyorduk. elektrikler yok, hava soğuk ve yağışlı, herkes arabalarında yatıyor, gidebilenler gitmiş kalanlar ne yapacağını şaşırmış halde. film olsa bu kadar olamaz. tabi neticede film bitti gerçekler başladı. gerçek hayata döndük. şimdi geriye bakınca anlıyoruz ne yaşadığımızı. şimdi kendimizleyiz. bir şekilde herkes toparlanmaya başladı. birbirimize güç veriyoruz. gidenlerin yasını tuttuk, şimdi sıra kalanlara sahip çıkmakta.