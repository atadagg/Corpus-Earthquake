yazmak istediğim çok söz var, toparlayabildiğimce anlatayım yaşananları.öncelikle belirtmem gerekir ki eşim kahramanmaraşlı ve kahramanmaraş'a araba ile 6 saatlik bir mesafede oturuyoruz.deprem sabah 4 sularında olmuş. işe gitmek için sabah 7de uyandım ve telefonumdaki cevapsız çağrıları gördüm. arayan kayınpederimdi. eşimin genç yaştaki bir akrabası enkazda sıkışmıştı. yarısına kadar çıkarmışlar ancak belden aşağısı enkazın altındaymış. durumu iyiymiş, çıkarmak için ekipman bekleniyormuş. bunun dışında yakınlardan kimsede maddi manevi bir sıkıntı yokmuş. durumdan haberdar oldum. üstümü giydim izin almak üzere iş yerimize gittik. depremden 7 saat sonra, saat 11 de yola çıktım. yolda giderken 45 dakikada bir mola verdim neredeyse. her yer karlı olduğu için gözümü alıyordu ve dinlenme, en azından bir sigara içme, ihtiyacı duyuyordum. kendime gelince yola devam ediyordum. durduğum mola yerlerinde askerleri, afad personelini görüyordum. eşime dedim ki bunların durmaması lazım, bunlar napıyor. eşim de beni fırçaladı onlar insan değil mi, yemek yiyorlardır. aklım almadı açıkçası asker operasyona bile giderken sırtında yemeği olur. kaldı ki bu bir afet ve insanların ölmemek için zamanla yarıştığı bir afetti. yola devam ettim. hava durumunun karlı olması sebebiyle pozantı'ya (adana'ya bir saat mesafede) yaklaşık 3 saatte vardım. pozantı osmaniye arası yol rahattı. yaklaşık 1 saat sürdü. osmaniye'den sonra ise meşhur viyadüklü otoban kullanıma uygun olmadığı için eski yolu kullanmam gerekti.eski yol üç şerit (bir gidiş bir geliş ve bir de tırmanma şeridi) bir yol. ancak bu yolda 5 sıra araba yan yanaydı. öyle bir mahşer projeksiyonu ki yaşamayana anlatamazsınız. bir arabalık yer var değil mi, oraya giriyor adam. hatta bazen iki tarafa da sürterek giriyor ve korna falan umursamıyor. ara sıra sirenli araçlar konvoy halinde geliyorlar. çünkü tek başlarına gelince yol alamıyorlar. özellikle bazı afad araçlarında siren bile yok. korna selektör yol istiyorlar. bu çakarları herkese dağıtmayacaktık, bak afad'a çakarımız kalmadı. bu eski yol dediğim yer yaklaşık 16-20 km bir yol. yolun pek çok yeri yarılmış, bazen lastik koymuş insanlar, bazen taşlarla doldurmuş ve siz bunların üzerinden aşıyorsunuz. bazılarının lastikleri yarılıyor aşarken. bazıları yolun kenarında duran çamurdan geçmeyi deneyince arabaları saplanıyor. biz bu yolu tam 4 saatte geçtik ve nurdağı'na indik. ben depremle nurdağı'nda tanıştım. biz deprem falan bilmiyormuşuz. ilçe neredeyse yoktu, nereye baksak içimiz sızlıyordu. çığlıklar, koşuşanlar... nurdağı kavşağı vardır. buradan yollar hatay-antep ve maraş'a ayrılır. asker ve polis açıkçası bu kavşakta gerekeni yapıyor, tıkanmaması için çabalıyordu. buradan kahramanmaraş yoluna döndük. beyoğlu - türkoğlu ve maraş merkez istikameti. burası az önce bahsettiğim eski yoldan daha iyiydi. yer yer tıkanmalar oluyor, bu tıkanmalarda bile insanlar ters yöne giriyor, refüjden gidiyor, yolların yanındaki tarlalardan gitmeye çalışıyorlardı. bazı köprüler çökmüş, yollar yarılmış ama insanlar bir şekilde geçiyordu. dikkatimi birşey çekti, bu yolda çok az afad ve ambulans görüyordum. o sırada nurdağı'nda oturan bir arkadaşımla telefonda konuştuk. bu durumu söyleyince buraya da gelmediler antep yoluna devam ettiler dedi. kahramanmaraş'a ise artık telefonla ulaşılamıyordu. yolun kalanını da 3 saatte tamamlayarak kahramanmaraş'a vardık. depremzedelerimizi bulduk. kalacak bir yerleri olmadığı için yağmurda ıslanmışlar. kadın erkek farketmeksizin tuvalet ihtiyaçlarını sokakların ortasında görmüşler. korkmuşlar. onları arabaya aldık ve kurumaları için çabaladık. saat gece 1 olmuştu. bu sırada enkazın altındaki akrabamızdan haber bekliyorduk. bir ara ulaşabildik ve iyi olduğunu afad ekibinin 1 saat önce tekrar geldiğini damar yolu açıp bir yere kadar gittiğini yarım saate geri gelip çıkaracaklarını söylediğini ancak henüz gelmediğini öğrendik. yine de içimiz rahatlamıştı. neticede sağlık durumu kötü olsa bırakıp gitmezlerdi değil mi. saat gece 3 gibi, yani afad ekibi geri geleceğiz dedikten yaklaşık 2 saat sonra, telefon çaldı. enkazın oraya gelmemizi söylediler. anlamıştım. eşime ve diğerlerine farkettirmedim. arabayla büyükşehir belediye binasının oraya hareket ettik. ancak hangi sokağa girsek ya bina yıkılmış ya da insanların korkuyla terk ettiği araçlar yolları tıkamıştı. sonunda bir yol bulup belediyenin arkasında yıkılan sultan apartmanına ulaştık. her yer yıkılmış ve enkaz altındakilerin yakınları dışında kimse yoktu alanda. ateşin başında, enkazın altında kalan ve tam 24 saat sonra ya donarak ya da kangrenden ölen delikanlının annesinin çığlıkları dışında, herkes susuyor, içine ağlıyordu. çünkü kimsenin o feryadı kesmeye hakkı yoktu. çocuğunu ellerinde kaybetmişti. ona hemen geleceğiz diyip giden afad ekibi geri dönmemişti. güvenmişlerdi. iş makinesi yoktu. kazma - kürek - hilti yoktu, güvenmeseler napacaklardı ki.bundan sonra cenazemizi almak için beklemeye başladık. hava -8 dereceydi. sırayla arabalara girip ısınıyorduk. benzinler tükeniyordu ve şehirde benzin kalmamıştı. gün doğdu. enkazlar tamamen kimsesizdi. sadece gazeteciler ve yakınları enkazın altında olanlar vardı. bazen sesler duyuyordunuz ama gelin bakın diyeceğiniz kimse yoktu. saat öğlen 11'e kadar yani depremden yaklaşık 32 saat sonraya kadar bu böyle devam etti. sonra tek tük kurtarma ekipleri gelmeye başladı. yerli-yabancı kurtarma ekipleri. askerler gelmeye başladı. şehir merkezinin kavşakları tıkanmaya başlamıştı ve bu kavşaklarda henüz tek bir trafik polisi dahi yoktu. tek tük iş makineleri gelmeye başladı. ancak herşey çok düzensizdi. kepçe vardı ancak vinç yoktu. kepçe vinç olmadan çalışamıyordu çünkü enkaz altında yaşayanlara zarar verebilirdi. o enkazı kaldırmak için vinç lazımdı. bazı enkazlarda ekipler ilkel aletlerle çalışıyorlardı. akşam oldu ve ikinci bir şok yaşadım. ekipler gittiler. evet tıpkı bir mesai bitimi gibi çekip gittiler. yine enkazların başında sadece bizler kalmıştık. henüz cenazemizi alamamıştık. biliyorduk öncelik yaşama ihtimali olanlarındı. buna ne diyebilirdik ki. ne var ki, o ihtimalin peşinde koşan bir ekip yoktu. yine bekledik. ve gecenin ilerleyen saatlerinde yani depremden yaklaşık 48 saat sonra on iki şubat belediye binasının depremzedelerin kullanımına açıldığını öğrenerek oraya geçtik. zaten ilk geldiğimiz günden beri sadece kuru pasta ve su tüketmiştik. burada ise ekmek ve çorba verdiler. yerde uyuduk.gün doğdu. bir benzinliğin sahibi tanıdıkmış. referansla benzin almaya gittik. alamadık. pompanın elektrik aksamı bozulmuş. enkaz başına gittik. bakın kavşaklarda trafik polisleri vardı artık. tıkanmaları açıyorlardı. depremin üzerinden 50 saat geçmişti. enkazın başında bazen yardımcı olduk. bazen sadece ağladık. ve ben üçüncü şoku yaşadım. sultan apartmanından sorumlu afad şefi yarım saate geleceğim. cumhurbaşkanı gelecekmiş oraya çağırıyorlar ekipleri dedi. insanlar çıldırmıştı. emir demiri keser diyordu şef. kesilmesi gereken asıl demirlerin altında insanlar yatıyordu. bir kaç afad görevlisi kaldı ama diğerleri gittiler.o gün yani 8 şubat'ta artık her yerde kurtarma ekipleri çalışıyordu. cenazemizi henüz çıkaramamışlardı. eşimin bir kaç akrabasını da alıp yasağımız şehre yola çıkmamız gerekiyordu. şehir dışından gelen biri 5lt bidonda benzin verdi. yola çıktık.o delikanlıyı o gün de çıkarmadılar ve akşam oldu. ekipler yine gitmişler. mesaileri bitmişti demek ki. tek tük iş makinesi kalmış. öğrendik ki bu iş makineleri enkaz altında yakınları olanların para ile tuttuklarıymış. o günün gecesinde yaşadığımız şehre döndük. ertesi gün sabah delikanlının bedenini çıkarabilmişler. ailesi ıslak mendille silmiş, yıkayamamışlar bile.çok zor üç gündü. insanlar cenazelerini battaniyeye koyup iki ucundan tutarak yanınızdan geçip gidiyorlardı. o sırada siz belki çorba sırası bekliyordunuz.bu yazdıklarımdan ötürü bir savcı beni çağırır belki. bana sorular sorar, bunları yazmak için para alıp almadığımı falan. ben o yargı mensubu arkadaşlara buradan şunu söylemek istiyorum. bir yargı mensubu nasıl yemin eder görevinin başında. "...sadece vicdanımın emrine uyarak yerine getireceğime namusum ve şerefim üzerine ..."biz, hükümetin yanlışlarını eleştirenler vatan haini değiliz. bizler bu vatana sevdalı olduğumuz için vatana ve millete zarar veren konularda sesimizi çıkarmak zorundayız. bu durumda da bizi yargılayacaksanız, soruşturacak veya kovuşturacaksanız bunu lütfen sadece vicdanızın emrine uyarak yapın.tüm türkiye'nin başı sağolsun. rabbim hiç bir millete böyle bir felaket vermesin.