deprem haberini sanki dün almışım gibi sonrasında yaşanan her şey aklıma kazınmış durumda. başta en yakınlarına ulaşmaya çalışmak, sonrasında akla gelen onlarca kişinin iyi haberini almak için sürekli didinmek. kurtarma için insanlara yardımcı olmaya çalışmak. depremden çok uzakta da olsam bir haftada 4-5 kil vermek. tüm anılarımızı, sevdiklerimizi, şehirlerimizi elimden alan deprem. antakya'ya gittiğimde göremeyeceğim onlarca güzel insan, anılarda kalan insanlar, mekanlar, büyüdüğüm ev, çocukluğum. ara ara google haritalar ile dönüyorum depremden önceki haline, bildiğim sokaklarda geziyorum. artık olmayan evimizden çıkıp, yürüdüğüm sokaklardan yürüyerek artık olmayan işyerimize gidiyorum sonra devam edip köprübaşına saray caddesine bir bakıyorum. hayatını kaybedenlerin mekanı cennet olsun.