günlerdir acı, keder, öfke, gözyaşı arasında boğulduk kaldık. insanların isyanını bile göstermekten, duyurmaktan itinayla sakınan haberleri izledik. yetmedi. gerçeğin balyozu tepesine inen algı çalışmalarıyla oluşturulmuş itibar sarayları un ufak olurken hala kuyruğu dik tutmaya çalışan trolleri sürdüler piyasaya. sosyal medyada, deprem bölgelerinde arz-ı endam eylediler. insanları çaresizliklerinde boğmak için oluşturulmuş örgütlü kötülük her yere saldırdı. tek bir noktaya bağlanmış, içi boşaltılmış, liyakatsiz kadrolarla doldurulmuş kurumlar depremin ilk altın saatlerinde hareket bile edemediler. en örgütlü kurumlardan biri olan ordu sahaya sürülmedi. gönüllü madenciler neredeyse üç gün yola çıkmak için bekletildi. insanların kendi başlarına örgütlenip kurtarma ve yardımlaşma çağrılarını yaptıkları twitter saatlerce susturuldu. her şeyden önce bilim insanları yıllardan beri uyardığı halde hiçbir önlem alınmadığı gibi imar barışı adı altında denetimsiz evlere ruhsat verildi. o evler on binlerin mezarı şimdi.on binlerce insan hayatını kaybetti. belki yüz bini geçecek. akıl ve bilim ile hareket etmeyen, demokrasi ve hukuku içselleştirememiş toplumun gözleri, yerle bir olmuş binaların yanı başında dimdik ayakta duran binaları hala görmüyor. kader diyor, yeryüzünde görülmemiş afet diyor. ateş düştüğü yeri yakıyor. milyonlarca insanın yüreğine ateş düştü. ölmüş kızının elini saatlerce bırakmayan babanın fotoğrafı... çocuklar gibi hıçkıra hıçkıra ağlar mı insan bu yaşta. iç çeke çeke... bunu anlatmak çok zor. bıraksa gidecek. ama tutuyor, tutuyor ki gitmesin babasının bir tanesi. gitmesin, sonsuza kadar onunla kalsın. elini tuttuğu sürece orada. bırakırsa gidecek. kokusuna kurban, cıvıltısına aşık.