tam bir yıl önce yine bu saatlerde duştan çıkıp, sabah okula gitmek için yatağa geçtim. hava oldukça kötü, içimden bir taraf diyor ki şu berbat havada, hava muhalefetinden dolayı okullar tatil olsa ne iyi olur, sıcak evimizde günü geçirmek varken, çıkmasak dışarı. bu düşüncelerle mecbur daldım uykuya.çok sürmedi yaklaşık 2 buçuk saat sonra o sıcak evim, hayatımın en soğuk yerine en karanlık gününe dönüştü. uykunun en derin yerinde, en savunmasız anında tüm gücüyle hayatımı, hayatları sarsan şimdi bakınca bir dakika gibi görünen ama aslında bir ömür gibi gelen, duvarların üzerime gerçek manada geldiği o 60-70 saniye. şanslı olanların benim gibi yarı enkaz binalardan kendi imkanlarıyla çıktığı ve kıyamete şahit olduğu o gece ve ardından gelen çaresizliğin esir aldığı bir dizi gece. canını kurtaran hemen herkesin kendini unutup yakınlarına koştuğu, gerçekliğini aklın almayacağını düşündüğümüz görüntüler. çarşafları birbirine bağlayıp yarı yıkık binaların üst katlarından inmeye çalışanlar, elleriyle enkaz kazanlar, taşla duvar parçalamaya çalışanlar… hayattaki ideallerin tamamen yok olduğu, salt yaşama gücü ve sevdiklerine kavuşma umuduyla kaplanmış bir süreç. geriye ise çok büyük kayıpların, onarılmaz travmaların, unutulmaz acıların kaldığı o günler.