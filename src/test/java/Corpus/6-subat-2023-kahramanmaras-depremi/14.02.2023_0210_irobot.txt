6 şubat, pazartesitelefon ısrarla çalarken saate baktığımda 4:20 filandı. arayan alanya'da yaşayan kardeşimdi. bu saatte aramazdı böyle çünkü. büyük bir korku ve endişe ile elim titreyerek telefonu açtım.“abi şimdi eşimi aradılar, diyarbakır'da büyük bir deprem olmuş, maraş'taki annemize, kız kardeşimize ve enişteye ulaşamıyorum bir türlü” dediğinde içime düşen tarif edemediğim o dehşet ve telaş ile onlara ulaşmaya çalışıyorduk ve aramaya başladık dört bir koldan.ne yazık ki hiçbir şekilde hiç birine ulaşılamıyordu. hemen twitter’a baktım, büyük şiddette bir depremden bahsediliyordu. korku, keder, çaresizlik içinde hemen maraş'taki akrabaları aramaya başladık.nihayet birine zar zor ulaştığımızda “abi çok büyük deprem oldu, kendimizi dışarı çok zor attık” diye ağlıyordu. bizimkileri kontrol etmesini istediğimizde “biz de onlara ulaşamadık, şu an arabayla oraya geçiyoruz ama çok büyük bir trafik var, her yer ana baba günü, kıyamet kopmuş gibi!” derken sesi zar zor duyuluyordu.birilerine ulaşmak mümkün değildi, telefonlar ya kapalı, ya da ulaşabildiklerimiz meşgul çalıyordu. bir saat kadar sonra biraz evvelki akrabamıza tekrar ulaştık ve ağlamaktan konuşamaz halde “abiii, gitmişler abi!! ah abiii” diye zar zor duyabildim onu. sonra iletişim kesildi.ne olmuştu? bina mı gitmişti? cenazelerini mi görmüştü? neydi lan durum, neydi? deliriyordum, korkuyordum, içim içimi yiyordu. yayın organlarında kahramanmaraş ile ilgili bir gelişme de yoktu. çünkü yollar kapanmış; kayseri tarafındaki tünel çökmüş, adana tarafındaki yol ise merdivene dönmüş deniliyordu.haber almak için sağı solu arıyor, her şekilde birine ulaşmaya çalışıyorduk ama nafile. hiçbir haber yoktu, hatlar çökmüştü resmen. bulunduğum semtin belediyesinden, neden bilmiyorum, bir kadın görevli aradı ve benim kahramanmaraş'la ilgili durumumu sordu, ben de durumu izah ederken benim kadar ağlamaklı ve üzüntülüydü. şu an kahramanmaraş yolları kapalı olduğu için ulaşım olmadığını dile getirdi. bu arada saat 09:00 civarıydı.gün boyu haber bekledik. ulaşmayı denedik. alanya'dan kardeşim, istanbul'dan ben dört bi koldan birilerine ulaşmaya çalışıyor, olup bitenleri öğrenmeye çalışıyorduk, ancak ne yazık ki iletişim hiçbir şekilde mümkün olmuyordu.olup biteni algılamak gerçekten zordu. "eğer göçük altındalarsa kurtulma şansları da vardır" diye düşünüyor insan. bir yandan da ülkenin başına gelen felaketin şoku içinde ne yapacağını bilemez halde medyadan haber almaya çalışıyorsun. korku, panik, endişe, ümit, keder, hepsi kafanda bir girdap gibi dönüyor çünkü. neden sonra, bir şekilde iletişim kurduğumuz başka bir akrabamız kardeşimin, eşinin, çocuklarının ve annemin cansız bedenlerine ulaşıldığını söyledi. son katta oturuyorlardı, bedenlerinin görüldüğünü ancak 10-15 kişi uğraşmasına rağmen kimsenin çıkaramadığını söyledi. çünkü vinç olmadan o büyük betonların altından cenazeleri çıkarmak mümkün değildi. oturdum ve ağlamaya başladım. kendime hakim olmakta zorlanıyordum. daha bir önceki akşam görüştüğümüz kardeşim ve annemin artık hayatta olmayışı düşüncesi bir rüya gibi geliyordu. uyandığımda tekrar görüşebilirdim belki. gözümü kapattığımda yüzleri gözümün önüne geliyor, onların göçük altında cansız bedenlerinin hayali ise dehşete sürüklüyordu.etrafımda görüştüğüm hemen herkes duygusal bir iç güdüyle oraya gitmemin bir anlamı olmadığını ve mantıklı düşünerek hareket etmem gerektiğini söylediler. evet, duygusal bir anafora kapılıp yollarda saatlerce perişan olarak, yardıma muhtaç yeni bir halka olmamın kimseye faydası yoktu. ayrıca makinelerle çıkarılması gereken bedenleri ben gidince çıkarabilecek güçte değildim, ekmeğe suya ısınmaya muhtaç yeni bir birey daha birilerine yük olacaktı. oradaki akrabalarımızın bi kısmı cenazeleri çıkarmak için çok uğraşmışlar. hatta ordaki bir adam sıkışmış, adamı çıkarmak için çok çalışmışlar, ne yazık ki iş makineleri olmadan bir şey yapılamamış. 8-9 saat adamla sohbet etmişler, ama üzücü olan şu ki, gece soğuktan donarak hayatını kaybetmiş bu kişi. ilk zaten hiçbir şekilde kişisel çabalar dışında bir kurtarma ekibi maalesef müdahale edememiş. dışarıdan içeriye girişler olmayışı, içeride müdahale edebilecek tek tük kişisel gayretlerin yetersiz oluşu, afad kahramanmaraş binasının yıkılmış olması, şehirde işi koordine edecek kişilerin de hayatını kaybetmesi ya da diğer imkansızlıklar gibi sebepler yüzünden soğukta ilk gece ölenlerin sayısının oldukça fazla olduğu söyleniyor. ilaveten, ilk deprem sonrası hayatta kalanların bir kısmının aynı gün öğle saatlerinde gerçekleşen ikinci 7.9 şiddetindeki depremde hayatlarını kaybetmiş olduğu söyleniyor. zaten en acısı, hayatta kalanların gece şiddetli soğuğa karşı verdiği savaşta sağ kalıp kalamayışı meselesi.7 şubat, salıyine kimseyle iletişim kurmak mümkün değildi. kahramanmaraş’ta operatörlerin tümü sıkıntılıydı. bu süreçte onlarca arkadaşım, eşim, dostum, iş dolayısıyla vs. tanışmış olduklarımız hepsi arayıp sağolsun benim sağ olup olmadığımı, bir yakınımın etkilenip etkilenmediğini sordular. durumu kısaca izah ettim ama durum öyle vahimdi ki, binlerce, on binlerce insanın hayatını kaybettiği bir aşamada duygular karmaşıklaşıyordu. ancak insan yine de tanıdığı bildiği kişilere odaklanıyor. ben de kahramanmaraşlı tanıdığım ne kadar insan varsa onu aradım. ulaşabildiklerim oldu. kimi ailesini arabasına doldurmuş şehri terk ediyordu, kimi köye sığınmıştı, kimi arabasında kalıyordu, kimi de sağlam görünen evine geri girmiş, “soğuktan donacağıma evde ölürüm” diyordu. insanlar ilk iki gün aç susuz kalmışlardı, çeşmelerden çamurlu su akıyordu. yakıt temin edilemediği için arabalarda kalmanın da zorlaşması buna tuz biber ekmişti. şehre giriş çıkışlar ise sivil araçlar için yasaklanmıştı. bu yüzden bugün de yola çıkmadım.8 şubat, çarşambayolların yavaş yavaş açılmaya başladığı haberleri gelmeye başladı. yardım ekipleri ve yardımlar şehre intikal ediyordu. artık iletişim ile ilgili sorunlar da düzelmişti. görüşmeler yapabilmeye başlamıştık. son durum hakkında sürekli haberler alıyordum. öğleden sonra bizim cenazelerin çıkarıldığını söylediler. kendi imkanları ile eş dost desteğiyle, beton delici, kesici, demir kesici vs. gibi pek çok konuda mahir bir kaç kişi sayesinde binadaki kız kardeşim, eşi, çocukları ve annem çıkarılabilmişti. cenazeler normalde alınıyor, kapıçam denilen bir mevkide sıraya giriliyor, yaklaşık 200-300 kişilik bir cenaze sırasında bekleniyor, cenazenin durumuna göre yıkanarak ya da mesh ile bir kepçe tarafından açılan çukurlara tek tek gömülüyordu. ancak akrabalarımız, köy mezarlığına gömmek için cenazelerimizi alıp köye geçtiler, normal şekilde yıkanarak köy halkının katılımıyla cenaze namazı kılınarak geceye doğru defnedildiler. işin geldiği nokta işte buydu: cenazeni bulduysan, yıkayıp namazını kılıp defnedebiliyorsan kendini şanslı görüyorsun. cenazenin çıkarıldığını duyar duymaz, küçük bir çanta hazırladım. bim, a101 dolaşarak ihtiyaç olabileceğini düşündüğüm ne varsa, ekmek, su, kuru gıda, atıştırmalık ne bulduysam arabaya doldurdum. elektrik olmama ihtimaline karşı bir kaç tane powerbank aldım. kefen yok demişlerdi, bulabildiğim kadar kefen aldım. arabayı tıka basa doldurmaya çalıştım. denk geldikçe ihtiyaç sahiplerine dağıtmayı planlıyordum. daha önceden gitmek üzere sözleştiğimiz kahramanmaraşlı bir arkadaşıma da haber verdim, onu da yanıma alarak yola çıktık. gece soğuktu, özellikle kayseri tarafına geldiğimizde -10 civarındaydı. şehre girmeden şehirdeki yakınlarımızın tavsiyelerine uyarak, yanımızda getirdiğimiz yedek bidon ve damacanalara da yakıt aldık. çünkü şehirde en büyük sıkıntı yakıt ihtiyacı deniliyordu.kuzenimin oğlu olan ali ise biz yolda gelirken 69. saatte canlı olarak çıkarılmıştı. bu herkeste büyük bir sevince yol açtı. öğrendiğime göre, deprem olduğu esnada önüne bir su şişesi yuvarlanmış, içinde yarımdan biraz fazla su varmış. o da akıllıca davranarak suyu sadece ara ara dudaklarını ıslatarak kullanmış ve hayata tutunmuş. annesi, babası ve iki kardeşi ise hala bulunamamıştı. 9 şubat, perşembekayseri’den birkaç tane de piknik tüpü aldık. doğalgaz yoktu maraş’ta. göksun’dan geçerken -15 dereceyi bulmuştu. göksun da depremden etkilenmişti, ilerledikçe yıkılan binalar göze çarpıyordu. yüksek katlı değillerdi ama belli ki eski binalardı, bu yüzden direnememişlerdi. her yer bembeyaz karlar içindeydi. deli bir soğuk hakimdi.kahramanmaraş’a tünelden geçerek ulaştık. yolda hiçbir problem yoktu. yollar açılmıştı. yardım kamyonları, tırlar, kamyonetler şehre doğru gidiyorlardı. şehre yaklaştıkça yıkılan binalar görünmeye başladı. tuzla buz olmuş binalar, yan yatmışlar, derin çatlaklarıyla elbisesini çıkarmış gibi görünen koca beton yığınları karşımızda sıralanıyordu.arkadaşımı köyüne bırakıp kendi köyüme geçtim. köyler nispeten iyi durumdaydı. depremden doğrudan etkilenmemişlerdi. ama insanlar inanılmaz korkmuş ve paniklemişlerdi. hele ara ara artçı depremler iyice korkutmuş durumdaydı herkesi. can kaybı yoktu, fakat psikolojileri hiç de iyi değildi. yardımlar yavaş yavaş ulaşmış, belli noktalarda insanlara dağıtılıyordu. ilk önce mezarlığa gidip kabirlerini ziyaret ettim ailemin. ben giderken bir başka cenaze (en az 3-4 kişinin cenazesi) defnedilmiş ve bazı kişiler dönüyordu. vardığımda yine bir kaç kişiden oluşan cenazenin namazı kılınmış dua yapılırken onlara katılmış halde buldum kendimi. sonrasında bizimkilerin kabirlerini buldum. bir kaç gün önce konuştuğum, yazıştığım o canım sevdiğim insanlar bir toprak yığınının altında son yolculuğuna uğurlanmışlardı. “en azından mezarları belli” diye sevinecek bir noktadaydık. son derece çökmüştüm, insan idrak etmekte zorlanıyordu. bir rüya olma ihtimaliyle sağa sola bakıyordum.göz yaşlarıyla ayrılırken başka bir cenaze daha geliyordu. kamyonet kasasında götürülen cenazeleri görüyordum. kimi tabutta, kimi poşette, kimi başka bir şeye sarılı. bu sadece bizim köyde gördüğüm manzaraydı. akşam köyden taziye için gelenlerle görüştük. getirdiğim malzemelerden ihtiyacı olanlara dağıtmaya çalıştım. kime dokunsan, hayatını kaybeden en az 3-4 yakını vardı. öyle bir acıydı ki, başkalarının acılarını, hikayesini duydukça kendi acını geriye atıyorsun ister istemez. 10 şubat, cumacuma günü şehre geçtik. köy dedimse şehirden çok uzak bir yer değil. maksimum 20-25 dakikada ulaşılabiliyor şehre. depremin 5. günüydü. artık her yerde ekipler yayılmış vaziyetteydi. kardeşimin yıkılan binasına vardığımızda gördüğümüz manzara korkunçtu. bina yerle bir olmuştu. ankara büyük şehir belediye ekipleri, itfaiyesi vs. binada kurtarma çalışmaları yapıyorlar, cenaze arıyorlardı. canlı bulabilme ihtimali çok düşük olmasına karşın, yapılan ölçümlerle ses yapılmaması söyleniyor, herkes susuyor ve kontroller gerçekleştiriliyordu. askerler ise etrafını kuşattığı binaya kimseyi yaklaştırmıyordu. bir askerle görüşerek o gün 20 civarında o binadan cenaze çıkarıldığını öğrendim. çıkarılan değerli eşyaların ise kaydının tutularak emniyete ulaştırıldığı belirtiliyordu. kahramanmaraş’ı bir tas gibi düşündüğünüzde şehrin simgesi haline gelen ve neredeyse her yerden görülen abdülhamid camiinin gerisi dağa yaslanıyor ve o kesimlerde evlerde, özellikle binevler diye tabir edilen kısımda diğer kesimlere göre hasar daha az. hatta binevlerin dağa (ahir dağı) yakın kısımlarında yeni yapılan evlerde hiçbir sorun yoktu. orada oturan halamların evinde tek bir pürüz bile yoktu mesela. ancak aynı şeritte şehrin merkezine yakın kısımdaki halamların duvarları ise çatlamıştı. şehrin çukur olan merkezi kısmında ise, şehrin en büyük caddesi olan trabzon caddesinin durumu içler acısıydı. sağlı sollu binalar yerle bir olmuştu. şehir tabiri caizse üçte iki oranında yok olmuş gibiydi. ali’nin kurtarıldığı binaya geldiğimizde ise rize belediyesi’nin ekipleri ve rusya’dan gelen kurtarma ekipleri arama kurtarma çalışmaları yapıyordu. ruslarla ilgili şöyle bir durum olduğunu söyledi biri: rusya bir çok ekip göndermişti ama gönderilen ekipler arasında tercüman yoktu. buradan da bir tercüman ayarlanmamıştı. sadece içlerinden biri biraz türkçe öğrenmiş, türk arkadaşları varmış. rusça dışında dil bilen de yokmuş işin garibi. türkçe bilen rus tek başına aradaki iletişimi sağlamaya çalışıyormuş, ancak maalesef enkazlar arasında gidip gelemediği için çok zorlanılıyormuş. kim ne diyor, ne demek istiyor, bir karmaşa imiş yani. gördüğüm kadarıyla enkazların etrafında oluşturulan yardım noktalarında çorbalar yemekler dağıtılıyor, su ve diğer ihtiyaçlar ise muntazam bir şekilde karşılanıyordu. arada “sessizlik” diye bağırılıyor, yürüme sesi bile olmasın diye ikaz ediliyor, herkes tamamen susup bir mucize bekliyordu. caddenin genelinde yıkılan pek çok binada vinçler, kepçeler çalışıyordu. başında onlarca insan yakınlarına ulaşabilme umuduyla kimi ağlıyor, kimi soğuktan donmamak için sımsıkı kabanına sarınmış bekliyordu. gözlerinde çaresizlik ve hüzün hakimdi.şehir koca bir mezara dönüşmüştü. moloz yığınları içinde bedenlere zarar vermemek için hassasiyetle yapılan arayışlar yavaş ilerliyordu. ancak neredeyse artık merkezdeki pek çok enkazda farklı şehir ve ülkelerden gelen ekipler harıl harıl çalışıyordu. akşam yine köyde kaldık. artçı depremler sık sık oluyor. sarsıntı esnasında herkes korku dolu gözlerle birbirine bakıyor, dua edenler oluyor. psikolojilerin dengesi kaymış.ayrıca bugünden itibaren turkcell’in (diğer operatörleri bilmiyorum) maraş’ta olanlara özel mi bilmiyorum, her gün konuşma, mesajlaşma ve 2 gb internet tanımladığını da eklemeden geçemeyeceğim. 11 şubat, cumartesiyağma ile ilgili okuduklarımız bizi dehşete düşürüyordu. depremin ilk iki günü özellikle bim, a101 ve şok marketlere çoğunluğu suriyeli olduğu düşünülen kişilerin camları kırarak büyük bir yağma yaptığını anlattılar. zaten maraş’tan gelen görüntülerde bu kişilerin çamaşır ya da bulaşık makinesi gibi bir makineyi sırtlayıp minibüse attığını, bisiklet çalan bir kızı, yine farklı ürünleri yağmaladıklarını gördüm. ırkçılık olarak algılanmasın, ancak halk suriyelilerin çok göze çarptığını vurguluyordu. yerli halkın ihtiyacı kadar yardım aldığı dikkatimi çekti. özellikle yanımda olanlardan “ihtiyaç var mı?” diye sorduğumda “ondan var, şundan yok, sen onları ihtiyacı olana veriver” diyenler oldu. bir noktaya aşırı yığılma, hurraa hücum şeklinde bir karmaşaya rastlamadım. herkes sakince ihtiyacı olan şeyleri alıyordu.kahramanmaraş’a yağmur gibi yardım geliyordu. ilk 2-3 gün gelemeyen ve şehir girişlerinde kümelenen yardımlar, kapılar açılınca yağmur olup şehre yağıyor gibiydi. eksikler elbette vardı, ancak görünen o ki bizim milletimizin göz yaşartıcı bir merhameti, yardımseverliği var. buna ağlayanları, şükredenleri, teşekkür edenleri, dua edenleri gördüm. beni arayan pek çok arkadaşım “orda depremde soğukta insanlar arabalarında iki büklüm donarken bana burada sıcak yatağım çivi gibi geliyor” diyordu. yardım etmek istediği halde ne yapacağını bilemediğinden arafta kalanlar vardı. “yardım yapsam ulaşır mı?” “gerçekten yaptığım yardımı kim ulaştırır?” “ya yardım diye bizi dolandırırsa biri?” gibi sorular arasında gidip gelenlerin sayısı az değildi. yalnız burada bir konunun altını çizmek gerekiyor: yardımların bazılarının kişisel çabalarla, farklı araçlarla gönderilip doğru organize edilmedikleri için bir köşeye yığılıp ya da yoldan geçenlere “bunları dağıtın” denilerek verilmesi gibi durumlara rastladım. belli kuruluşlar, organizasyonlar, vakıflar veya dernekler kendine ait yerel kaynakları doğru kullanarak pek çok insana ulaşacak şekilde organize olabiliyor, bunu göz önünde bulundurmak iyi olur.dolaştığım pek çok enkazdan sonra on binlerce kişinin enkaz altında kaldığı acı bir gerçek. kahramanmaraş’taki kayak merkezine toplu gelen onlarca kişinin bir binada olduğu söylendi mesela. tatil olduğu için memleketlerine gelen, gezmeye gelen bir sürü insan da yıkılan binalarda hayatlarını kaybetmişti. bugün ekiplerin dolaşarak evlerin hasarlı veya güvenli olup olmadığını tespit ettiklerini duyduk. güvenli diye izin verilen bir evde geceyi geçirdik. doğalgaz olmadığı için de bir yardım dağıtım merkezinden aldığımız ısıtıcı ile gece üşümedik. 12 şubat, pazar12 şubat kahramanmaraş’ın kurtuluş günü. fransızları kendi halkıyla bugün kovmuş şehirden. bu yüzden kahraman ünvanını almış. bugün ise enkaz altında şehit olanlarıyla bu günü idrak ediyor. ne hazindir ki, o savaş günü bile bu kadar yıkım olmamış. şu an ise atom bombası atılmış kadar darmaduman bir vaziyette. şehrin üçte ikisi yok diyebiliriz. sıfırdan kurulması gerekiyor şehrin.kafama takılan bir diğer kısım da, bu depremin etkilerinin henüz şok etkisinden çıkılıp idrak edilemeyişi. halk şu an hayatta kalma mücadelesi veriyor. üşümemeye, karnını doyurmaya çalışıyor. ihtiyaçlar hiyerarşisinin içerisinde bir döngü var. peki, bir ay sonra bu yardımlar azalacak, geçim derdi başlayacak. orada çalışabilecekleri fabrikalar, iş yerleri hep yok oldu. ne olacak o zaman? bunu düşünüyorum. kahramanmaraş’ta son günümüz. öğle gibi yola çıktık. göksun’da bir yere uğradık. -15 dereceyi gördük. uğradığımız yerde yine bir sarsıntı oldu. ordan birisi, “artık tahmin edebiliyorum, kesin 4.2, bilemedin 4.3” dedi. artık deprem ölçer gibi olmuşlar.soğuk çok fena. arabanın camına su attım. su izler oluşturdu bir anda ve dondu. görme açısını engelledi resmen. sıcaklık vererek toparladık durumu. dönüş yolu da gidiş gibi sakindi ve açıktı. nevşehir’de bir depremzede aileyi de arabamıza alarak istanbul’a getirdik. ürgüp’te konaklama tesisleri depremzedeler için 3-4 günlüğüne odalarını açmışlar, ücretsiz yemek barınma sağlamışlar. kenetlenme noktasında bunlar güzel haberler. eve geldim sonunda. ama psikolojim bozulmuş gibi. koltuğum sallanınca deprem oluyor sanıyorum. istanbul depremi ile ilgili karşıma çıkan naci görür, celal şengör videolarını korkuyla izliyorum. 1506’da istanbul’da yaşanan ve istanbul’u tamamen yok ettiği söylenen 8 şiddetindeki depremin 250 yılda bir yaşandığını ve 2023’ün de bu döngüye denk geldiğini dehşet içerisinde dinliyorum. ne var ki, acı bir gerçek var, o da şu: deprem olduğunda istanbul’un şu haliyle ne kadarı hayatta kalabilir, tamamen bir muamma. korkarak mı hayatta kalacağız, yoksa bir şeyler yapmak için kalan günlerimizin bugün ilk günü mü?