gece 4.10 civarıydı. yeni başladığım the tick dizisinde birkaç bölüm daha izlemiş ve uyumaya karar vermiştim. telefonumu kapattım ve yattım. saat sabah 11 gibi uyandığımda telefonum kafayı yemişti. bir sürü cevapsız arama, whatsapp, telegram, sms...önce whatsapp'a girdim. adana'daki arkadaşım 4.20 gibi bir saatten başlayarak saat saat olanları yazmıştı, sallandık, dışarı çıktık, falanca okulun bahçesindeyiz vs. diye. adana sallandı zannettim. bir alttaki konuşmaya girdim. bir süredir haberleşmediğim malatyalı arkadaşım saat 5 gibi tek kelime: ''mahvolduk'' yazmıştı. adana ve malatya arası mesafeyi düşündüm, uyku sersemliğiyle devam ettim. diyarbakırlı arkadaşım akrabalarıyla ilgili bir şeyler yazmıştı. dayanamadan ekşi sözlüğe girdim. 6 şubat 2023 türkiye depremi yazıyordu.bir an yataktan fırlayıp camdan baktım. bu kadar fazla yer sallandıysa istanbul depremi mi oldu, tüm ülkede mi deprem oldu, nasıl bir şeyler var bir türlü anlayamamıştım. derken olayın vehameti yavaş yavaş ortaya çıkmaya başladı. volkan demirel'in ağlayarak konuştuğu videoyu gördüm. çaresiz biçimde deprem olan illerden herhangi biriyle az buz ilişkisi olan herkesi düşünmeye başladım. twitter'a hataylı arkadaşıma mesaj atmak için girmiştim ki kendisinin ''evimiz yıkıldı ama biz kurtulduk'' mesajını gördüm. birisinin evimiz yıkıldık diye başlayan bir mesajına sevinebileceğimi hiç düşünmezdim. devamında evdeki hastamız için alışverişe gitmem gerekti. medikosuna gitmek için içine girdiğim avmdeyken birden ışıklar gidip gelmeye başladı. kafamı kaldırdığımda kocaman avizelerin sallandığını gördüm. hemen dışarı çıktım. binlerce insanı daha bizden ayıracak olan 2. deprem gerçekleşmişti. depremden 100 küsür, 200 küsür saat sonra kurtarılan insanlarımızın çoğu da bu depremde enkaz altında kalanlardır, zira hepsi belirli ölçüde giyiniklerdi, kahvaltı etmişlerdi. allah hepsine sağlık versin. iyi ki kaldılar bizimle. keşke herkes kalabilseydi.tabi durumun vehameti giderek artıyordu. fakat henüz doğru düzgün bir ''ne yapılmalı'' yönergesi yoktu. hemen arkadaşlarımla görüştüm, sosyal medya üzerinden oraya gönderilebilecek şeylere yönelik bir algı başlatmalıydık. aklımıza ilk gelen şeyler bir süre konteyner ve çadır kurulması sırasında insanlar dışarıda, okullarda vs kalacağı için termal içlik, mont, bot, eldiven ve bereydi. decathlon başta olmak üzere gerçekten insanları sıcak tutacak her türlü markayı özellikle gençlerin olduğu grup ve sayfalarda yaymaya başladık. bir diğer büyük ihtiyaç besin olacaktı. insanlar iyi niyetle çuval çuval bulgur, pirinç vs göndermek isteyecekti ama orada bunları pişirebilecek imkan olmadığından o yükler sadece yolu tıkayacaklardı. bunun yaşanmaması için konserve ton balığı başta olmak üzere fındıklı barlar, besleyici atıştırmalıkların listelerini yapıp mantıklı ve ufak bir yazıyla yaymaya başladık. öyle çaresiz bir süreçti ki arkadaşlar, hiçbir şey düşünmek istemiyordunuz. sadece bir şeyler yapmak, ve onunla meşgul olmak.o sırada discord serverlerında depremzedeyle dalga geçen ve sonra tutuklanan haysiyetsizler bir kenarda dursun, gerçekten altın kalpli çocuklar tek tek twitterda, ekşi sözlükte, facebookta ''şuradayım şu apartmanda enkazdayım'' yazan herkese ulaşmaya çalıştılar. ulaşıp teyitleyebildikleri her şeyi o an orada olduğunu bildiğimiz birilerine iletmeye çalıştılar.ertesi günler tır yükleme merasimleri başladı. ilk 1-2 gün iş gücü eksiği olsa da devamında instagram üzerinden bayağı yayıldı ve her saat full çekmeye başladı yükleme alanları. marketler kitlendi. her giren cebindeki paraya bakmadan alabildiği her şeyi alıp oralara koşuyordu. oraya gidecek gücü olmayan yaşlıların yüklerini alıp taşıyan genç arkadaşlar oldu. anlatırken bile gözlerim doluyor, gerçekten inanılmaz bir insan kalabalığı çaresizce sadece bir şeyler yapmaya çalışıyorduk. kimse konuşmuyordu, herkes birbirine bir şeyler uzatıp bir şeyler alıyordu. depremin ilk 3 günündeki o buhranı hiç unutmayacağım.insanlar marketleri, giyim mağazalarını bildiğiniz soyup soğana çevirdi. kimse gidip bir şeyleri tek tek almıyordu, bildiğiniz 2 koluyla ürünlere sarılıp market arabasına deviriyordu kasalarıyla beraber. sonra yardımların erişmesi hakkında olumsuz dedikodular, yağma haberleri, tırların yolunun kesilmesi vs haberleri çıktı. sanırım çaresizliğin zirvesi o andı çünkü yapabileceğimiz şeyleri yapmamıza rağmen oraya ulaşmaması riski vardı.devamında işler duruldu, asker indi, yağmacı dayakları vs derken depremin can kurtarma aşaması maalesef geçildi. okullarımızdan, çevremizden çok fazla kaybımız oldu. bazıları en başta sağdı hem de. ailelerinden adresler alıp her yere yetiştirmemize rağmen, onların siyah beyaz fotoğraflarını altında üzücü açıklamalarla görmek zorunda kaldık.velhasıl kelam, çok büyük bir felaket yaşandı. eğer ileride bu felaket yaşandığında yaşı itibariyle durumu hatırlamayan birileri okuyup öğreniyor olursa, hemen bugün bir arama kurtarma ekibine gönüllü olsun. basit düzeyde de olsa düğümleri, acil müdahaleleri, yapılması gerekenleri öğrenmeye çalışsın. dünyanın 1001 türlü hali var, illa deprem olmak zorunda değil. siz kendinizi bu tür hayati alanlarda yetiştirmeniz gerektiğini bilin.afad'a o gün yaptığım başvuru bugün kabul edilmiş, kabul edilince aklıma o günler geldi, içimden geçenleri yazmak istedim. şimdi online eğitimleri bitirip yüz yüze olanlara katılmak istiyorum diye bir şeyler işaretlemek gerekiyor sanırım. ilk fırsatta online eğitimleri bitirip bekleyeceğiz.herkese sağlık diliyorum. o deprem bize öğretti ki hiçbir küslüğün, kavganın, itiş kakışın önemi yokmuş. aramızın en kötü olduğu insandan haber geldikçe bizim gözlerimiz doluyordu. hiçbir ufak hesap candan önemli değil.