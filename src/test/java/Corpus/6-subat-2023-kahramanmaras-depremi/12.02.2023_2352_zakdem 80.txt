kahramanmaraş'ta yakalandık buna.akşam lise birinci sınıfa giden oğlumla 5 şubat 2023 galatasaray trabzonspor maçı'nı izledik. oğlum hem galatasaray'ın galibiyeti hem de kar yağışı nedeniyle ertesi gün okulların tatil olmasının sevinciyle yatağa girdi.gecenin bir yarısı apartmanın altından dev bir yumruk yemiş gibi yerimden zıplayarak uyandım. deprem olduğunu anlayınca eşimle beraber hemen karşı odadaki 5 yaşındaki kızımın yanına koşmaya çalıştık. depremin gücü bizi sağa sola savuruyordu. kendimizi karşı odaya zor attık. o şokla aklımda kaldığı kadarıyla kızı alıp yatağın yanına yattım. eşim de hemen yanımıza yattı. kolumu bacağımı kızın üstüne attım. bina üstümüze çöktüğünde belki bir şansı olur diye düşünüyordum. yirminci saniye civarında elektrikler kesildi. odanın perdesi açıktı. dışarısı zifiri karanlık oldu birden. ardından ışık patlamaları odanın içerisini doldurmaya başladı. oda gündüz gibi aydınlanıyordu, şaşkın şaşkın bakan kızımın yüzünü açık seçik görebiliyordum. kar yağışı sırasında bu şimşekler nereden çıktı diye düşündüm. bu arada hem sarsıntıların gücü hem gürültü seviyesi zirveye çıktı. yerin altından uğultular duyuyorduk. oğlum yan odadaydı, adını bağırıyordum ama hem bu yüksek uğultu hem de çevredeki yıkılan binaların gürültüsü yüzünden sesimi duyuramıyordum.bir dakika kadar sürmüş sarsıntılar ama bana sorsanız en az on dakikaydı derim. o anda aklımdan neler geçiyordu, hepsini toparlayıp açıklayabilmek çok zor. eşim ve ben ölüp de çocuklar sağ kalırsa neler olacağını düşündüm. onlara kim bakar, kim sahip çıkar diye geçti aklımdan. sarsıntı o kadar şiddetliydi ki, binanın yıkılacağından emindim artık. resmen sağa sola yatıp kalkıyordu on iki katlı apartman. ardından ilk çökmede ölmezsem oğlana nasıl ulaşacağımı düşündüm. yan odadaydı, aramızda sadece beş metre vardı ama bina yıkılırsa o beş metre olurdu beş kilometre. ya ölmeyip de sıkışırsak saatlerce, günlerce. ya kızım birkaç gün boyunca ağlaya ağlaya kollarımda can verir de ben sıkıştığım için kendimi öldürmeyi başaramazsam, diye düşündüm. insan başını duvarlara vura vura kendini öldürebilir mi acaba diye geçti aklımdan.bu arada yavaşlar gibi oldu sarsıntılar. bitiyor mu acaba derken tekrar hızlandı, gürültü yine arttı. dışarının karanlığındaki ışık patlamaları da devam ediyordu bir yandan. ve sonunda nasıl olduysa tüm sallantı durdu. hemen ayaklanıp kendimizi dışarı attık. merdivenlerden tüm apartman beraber indik. karların içine insanlar çıplak ayaklarıyla giriyordu. kimsede akıl kalmamış gibiydi. çocuğundan yaşlısına herkesin yüzünde bir şok ifadesi vardı.böyle atlattık bu küçük kıyameti. travması kaldı içimizde. bu gece tam bir hafta oluyor. ardında harabeye dönmüş bir şehir bıraktı. arkadaşlarımı aldı, öğrencilerimi alıp götürdü. saymadım ama sanırım yüze yakın eski-yeni öğrencimin vefat haberini aldım. hepsi içimden bir parçayı koparıp yanında götürdü.şimdi bir hafta önceki hayatım kusursuzmuş gibi geliyor. canımı sıktığım, kafama taktığım ufak tefek şeyler ne kadar önemsizmiş meğer. boş yere kızıyormuşum, boş yere insanları kırıyor, kırılıyormuşum. ölümün nefesini ensesinde hissedince anlıyor insan.