1 yıl geçtiğine inanamıyorum... arkadaşım 'deprem olmuş, ailene ulaştın mı?' dediğinde google'da 7.8'i gördüğüm an titremeye başlayışımı, saatlerce kendime gelemeyişimi unutamıyorum. internette dolaşan kayıp ilanlarında gördüğüm, yıllardır oturduğumuz mahalleden komşularımızın yüzlerini ve yardım bekleye bekleye can verişlerini de... ama insanların elinden ne geliyorsa yapmak için insanüstü bir çaba ve hızla bir araya gelişini de unutmuyorum (bkz: deprem.io) abd'deki okulumda daha önce isimlerini dahi duymadığım türklerin bile aktif rol almak için çabaladığı yardım kampanyalarını ve siz çok yoruldunuz stantta biraz da biz duralım diyen onlarca farklı milletten insanı da... herkes birbirine evini açtı ve hâlâ azımsanmayacak sayıda depremzede bu evlerde yaşıyor. insanlar hiç tanımadıkları insanların evine 40 yıllık dostlarıymışçasına sığındı. oysa son birkaç gündür (bkz: yardım ettiği yolcu tarafından vurulan taksici)yi ve kimseye güven olmadığını konuşuyoruz. acaba, felaket anlarında insanlar tehlikeleri daha az mı hesap ediyorlar, yoksa bu tür durumlar mı aramızdaki güven duvarlarını yıkıyor? bu anlarda, birbirimize sımsıkı sarılmanın ve yardım etmenin neden bu kadar doğal geldiğini, felaketin getirdiği kaos içinde nasıl bir güven ve dayanışma ruhu oluştuğunu merak ediyorum. insanlık olarak, birbirimize güvenebilmemiz için neden önce bir felaketin yaşanması gerekiyor? felaket anlarında, saniyeler içinde nasıl olup da bu güvensizliklerin üstesinden gelebildiğimizi, ortak bir amaç uğruna nasıl birleşebildiğimizi anlamaya çalışıyorum ama acı ve kayıp anlarında, insanların en temel ihtiyaçlarından biri olan güven duygusunu nasıl hemen tesis edebildiklerine dair, geçen bir yıla rağmen, hâlâ doyurucu bir cevabım yok.