saat 02.00 civarı uykuya daldım. uykum hafiftir, gözlerimi açtığımda hafif bir sallantı olduğunu farkettim. bundan önce bodrum ve elazığ depremlerini de yaşadım. bunun dışında 4-5 büyüklüklerinde depremlere de çokça yakalandım. bütün depremlerde çök kapan yaparım. ilkokulda bana çok iyi öğretildiği için kafama kazınmış. o gece gözlerimi açtığımda hissettiğim hafif sarsıntıyı çok hızlı algıladım ve hemen kendimi yatağın yanına atarak hayat üçgeni oluşturdum. bulunduğumuz binaya bir miktar güvendiğimden dolayı genellikle depremlerden çok korkmam. ne bodrum depreminde ne de elazığ depreminde büyük bir korku hissetmedim.hislerim için daha çok bir heyecandı diyebilirim. bodrum depremine bizzat bodrumda, elazığ depremine ise hatay’da yakalanmıştım. bu depreme dönelim. yine her zamanki gibi hayat üçgeni oluşturdum. depremin bitmesini bekledim. ilk başlarda hafif salladı, ardından yavaş yavaş hızlanmaya başladı. sakin kalmaya çalıştım. yatağın yanında beklemeye devam ettim, aklımdan bu depremin de az sonra biteceği geçiyordu. bitmedi. hızlandı, hızlandı… o kadar şiddetli sallanmaya başladık ki öleceğime kanaat getirdim. o gece bu depremi yaşayan insanların böyle hissettiğine de adım gibi eminim. çok inançlı bir insan değilim. öyle dini bütün falan değilim ancak o anda aklımdan sadece allah’ın adını anmak geçti. öleceğime o kadar emindim ki o an tamamen bunu düşündüm ve avazım çıktığı kadar allah diye bağırdım. daha sonra allahım yardım et diye bağırdım, birkaç farklı şekilde daha bağırdım. hayatımda o kadar yüksek sesle, avazım çıktığı kadar bağırdığımı hatırlamıyorum. deprem o esnada en şiddetli anındaydı. bir türlü bitmedi. bina resmen yukarı aşağı sallandı. kitaplığa bakıyordum, her şey yere düşmeye başladı. o esnada insan gerçekten sonradan düşününce ne kadar aciz olduğunu anlıyor. bu durumu durdurmak için yapabileceğin hiçbir şey yok. sadece bitmesini beklemek zorundasın. sonunda deprem biraz yavaşladı ve bitti. elim ayağım tir tir titriyodu. odamdaki askılık üzerindeki birsürü ceket ve montla birlikte üzerimde düşmüş fakat ben farketmemişim. askılığın üzerime düştüğünü farkedince askılığı üstümden kaldırıp ayağa kalkmaya çalıştım fakat titremekten hemen yapamadım. babam o esnada ‘hemen çıkın evden’ ‘çıkın çabuk her şeyi bırakın bir şey almayın’ diye bağırdıktan sonra evden çıktı. anneme bağırdım anne hemen çıkalım diye. aklıma bir tek mont ve telefonu almak geldi. hızlı bir şekilde, dolabımdaki 3-4 yıldır giymediğim eski montumu almak aklıma geldi. nedenini hiç bilmiyorum. askılıktaki birsürü mont veya ceket yerine onu aldım. ardından telefonun ayak ucumdaki şarjda olduğunu hatırladım. annem o esnada yanıma geldi. 2-3 dakika boyunca telefonu şarjın ucunda aradım. olmadığını görüyorum, burdaydı diyorum ama bulamıyorum. annem geldiğinde ışığı yakmıştı. sonunda aklıma başucumdaki komidine bakmak geldi. telefon ordaydı. aklım o kadar yerinde değildi ki, o esnada 3-4 yıldır giymediğim montu dolabın arka kısmından çıkarıp giymek aklıma gelmişti ve telefonu olmadığı bir yerde arıyordum. öyle hatırlamıştım. çok hızlı bir şekilde biz de annemle aşağı indik. elektrik gitmiş herkes çığlık atıyordu, biz indiğimiz esnada çoktan oturduğumuz sitedeki bir sürü insan arabasına binmiş kapıda trafik oluşturmuş kaçmaya çalışıyordu. babam nereye gitmiş diye bakarken o esnada annemi kaybettim. babamın arabasının yerinde olmadığını görünce arabayı güvenli bir yere götürdüğünü anladım ve bu sefer de annemi aramaya başladım. annemin oturduğumuz sitenin tek katlı kahvesine gittiğini düşündüm. hemen oraya yöneldim annem ordaydı, çorabını giyememiş içeride sandalyeye oturmuş çorabını giymeye çalışıyordu. anneme ‘çabuk çık ordan’ diye bağırdım. ardından içeri girdim, dışarıda giy bidaha sallanabilir dedim. niye buraya giriyorsun dedim. annem o esnada sanki çok normal gibi davrandı. tamam giyiyim çıkıcam dedi. çık hemen dedim ve ardından kapıya yöneldim, tam kapıdan çıktım ki.. 6.6’lık artçı o esnada vurdu. anneme bağırdım, içeri girdim kolundan tutup dışarı çıkardım. 2 dakika sonra babam seslendi yanımıza geldi. insanlar çığlık atıyordu. ben telefondan akrabalarımın, arkadaşlarımın durumunu anlamaya çalışıyordum. deli gibi yağmur yağıyor, elektrik yok, resmen donuyorum. ne yapacağımı bilemiyorum. o esnada sadece tanıdıklarımdan haber almak geçiyor aklımdan. sonunda internet bir şekilde çekti. sonrası ise 3-4 gün boyunca bitmek bilmeyen ölüm haberleri. ilk 2-3 gün arkadaşlarımın, ailemin arkadaşlarının enkazında çaba sarfettik. çok dostumuzu, tanıdığımızı kaybettik. hepsinin hikayesini şu an buraya yazarsam bu yazı bitmez. belki farklı bir zamanda onların hikayesini de buraya yazarım. bizim çok şükür çekirdek ailemizden bir kayıp olmadı. etrafımda bu kadar dramatik hikaye varken en büyük tesellim bu. o anları yaşamayan bir insana bu depremi kelimelerle tarif etmek çok zor. arkadaşlarımızı, aile dostlarımızı gömdükten sonra kendime sadece karamsar olmamayı öğütlüyorum. bu deprem bana ölümün hayatın her anında olabileceğini, hiç kimsenin seçilmiş veya özel kişi olmadığını çok iyi öğretti. ben ölmem demeyin, bu depremde hiç ölmez dediklerimiz öldü. ölmemesi gerekenler öldü. ölümü kabullendim. bu hayatın her anında olabilir. herhangi bir insanı hayatımızın herhangi bir anında bir anda kaybedebiliriz, belki de ben ölürüm. bunu karamsar karşılamıyorum. aksine kayıpları kabullenerek yaşamak ve bunu aşmak insana farklı bir bakış açısı sağlıyor. bunu okuyan ve bu depremde yakınlarını kaybeden birileri varsa kendini karamsarlıktan kurtarsın. ölümün zamanı ve yeri seçilemiyor. bunu okuyan ve bu depremi yaşamayanlara ise insanlara iyi anılar bırakmasını tavsiye ediyorum. çünkü hepimiz zamanı geldiğinde anılarımızla gömüleceğiz.