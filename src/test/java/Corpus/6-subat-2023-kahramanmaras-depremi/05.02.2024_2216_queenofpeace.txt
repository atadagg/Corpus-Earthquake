bugün uyku yok bize. tıpkı önceki günlerde olmadığı gibi. kendimi normal yaşamın akışına bıraktığımda, ne bileyim arkadaşlarımla bir cafede oturup sohbet edip güldüğümde ve sonrasında bana bugünü hatırlatacak ufacık bir şeyle karşılaştığımda kendimden utanıyorum, biliyor musunuz? insanlığımdan, şu hayattan, şu ülkeden, herkesten ve her şeyden utanıyorum. içinde öfke ve nefreti de barındıran bir utanç duygusu bu. öyle kocaman. aynı zamanda büyük bir boşluk içindeyim dostlarım. buradaki birçok insan gibi. yaşamın anlamsızlığı, nasıl olsa değerimiz yok olmasa da olur düşüncesi. öyle gelip geçiyor sürekli. ama şunu biliyorum. o hep burada…insanların bu yası bitmeyecek bu topraklarda. ah o antakya’yı bi görseniz. bir kerecik gidip o instagram ekranlarından kaydırdığınız postlarla değil de kendi gözlerinizle görebilseniz. anlarsınız. çocukluğumun sokakları, evimiz, arkadaşlarımız, okullarımız, hastanelerimiz. her şeyimiz gider mi bir günde? gitti. o gün bizim için dünyanın sonuydu, kıyametti. son nefesime kadar bu tarihi unutmayacağım ve asla unutturmayacağım.